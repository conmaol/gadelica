[C 1]

SPUIREAN
NA H-IOLAIRE

IAIN MACLEOID

[C 2]

[Blank]

[C 3]

Iain Macleoid
Spuirean Na h-Iolaire
Gairm

[DA 1]

SPUIREAN NA H-IOLAIRE

Iain MacLeòid

GAIRM: Leabhar 77

[DA 2]

[Blank]

[DA 3]

SPUIREAN NA h-IOLAIRE

IAIN MACLEOID

GAIRM

[DA 4]

Foillsichte 1989 le
GAIRM, 29 Sràid Bhatairliù, Glaschu G2 6BZ, Alba

Clò-bhuailte le
Bell & Bain Glaschu

© 1988 Iain MacLeòid

ISBN 901771 96 1

Chuidich an Comann Leabhraichean am Foillsichear le cosgaisean an leabhar seo

[DA 5]

AN CLAR-INNSE

Caibideil	1 Pàirce an Taobh an Iar					1
      2 Fear na Seacaid Uaine					4
      3 Tè nan Sùilean Donn					8
      4 “Angel Eyes”						12
      5 Donnchadh MacPhàil					17
      6 Fear na Deise Loirich					21
      7 Fàileadh an Uilc						24
      8 A’ Chaileag-Fhrithealaidh Bheag				28
      9 Oidhche Chiùil						35
      10 Caidreachas na h-Iolaire					40
      11 Sgàil a’ Bhàis						43
12 An Càrn Dubh						47
      13 An Cadha Dorcha						50
      14 Taigh na Bruaiche						56
      15 “Clinker”							60
      16 Clann nan Gaidheal					63
      17 An Guaillean a Chèile					68
      18 Deireadh Gnothaich					73

[DA 6]

Airson Seònaid

[TD 1]

1 Pàirce an Taobh an Iar

Bha stamag Alasdair a’ cur dragh air mar a bhitheadh i ’n còmhnaidh nam bitheadh rud cudthromach sam bith ri aghaidh, no mus suidheadh e deuchainn ge bith dè cho dòchasach ’s a bha e air a bhith roimh làimh gun dèanadh e ’n gnothach. A-nise bha latha nan deuchainnean seachad oir chuir e crìoch air a chùrsa anns an oilthigh o chionn dà bhliadhna, ach le sùil a bhith aige ri dhol air beulaibh bòrd-sgrùdaidh a’ mhadainn ud fhèin bha na seann fhaireachdainnean air tilleadh.

Dhìrich e a dhruim ri cùl an t-suidheachain air an robh e anns a’ phàirce agus stad e de dhèanamh mas-fhìor gun robh e leughadh a’ phàipear-naidheachd. Bha uabhas dhroch naidheachdan ann co-dhiù — drugaichean, spreadhaidhean ’s a leithid sin. Thill a smaointean chun na coinneamh-sgrùdaidh ’s dh’fhiach e ri thoirt a chreidsinn air fhèin gun robh e coma co dhiùbh gheibheadh e ’n obair gus nach fhaigheadh.

Thog e aodann ri teas na grèine. Air a chùlaibh bha uinneagan an Taigh Tasgaidh a’ deàrrsadh anns a’ ghrèin agus air a’ chnoc air taobh eile na h-aibhne bha togalaichean mòra an oilthigh a’ togail am bideanan os cionn a’ bhaile. Chan fhaiceadh duine ro mhath on taobh seo na togalaichean ùra air an cùlaibh a bha nas coltaiche ri bocsaichean mòra. Nuair a dhùin e shùilean bha fuaim na trabhaig air Rathad Dhun Breatainn a’ dol na b’ àirde.

Thug e sùil air uaireadair. Leth-uair an deaghaidh deich. Leth-uair eile mus bitheadh aige ri bhith air beulaibh a’ bhòrd-sgrùdaidh. Cha toireadh e ach deich mionaidean a’ coiseachd suas Sràid Sauchiehall dhan togalach oifisean far an robh oifis aig “Taigh-Foillseachaidh Alba”.

Bha boireannach le pram a’ coiseachd seachad air an t-suidheachan aige ’s gille beag mu thrì bliadhna dh’ aois a’ ruith ri taobh is grèim aige air a’ phram. Chaill e grèim air a’ phram agus thuit e aig casan Alasdair. Thug an èigheach aige air falbh fuaim na trabhaig.

Thog Alasdair e agus shìn e dha mhàthair e ’s e fhathast a’ rànaich. Nuair a shuidh Alasdair a-rithis thug e ’n aire dhan duine a bha na sheasamh faisg air. Feumaidh gun robh e air a bhith an sin nuair a thuit an leanabh ach, a-rèir coltais, cha do mhothaich e dè thachair, ’s gu dearbh cha robh coltas air gun robh e mothachail air mòran dhe na bha tachairt timcheall air.

“Tha e brèagha!” ars Alasdair ach cha do fhreagair an coigreach. Lean e air airson mionaid no dhà a’ coimhead thairis air an abhainn mar nach robh e faicinn càil agus nuair sin thionndaidh e air a shàil agus choisich e air falbh le ceum mall.

Thug e smaointinn air Alasdair. Bha aghaidh cho bàn agus coltas air gun do chaill e a dhòchas. Bha coltas caran loireach air an deise aige ged a bha e soilleir gun robh i daor gu leòr ga ceannach.

[TD 2]

“Cinnteach nach eil an duine bochd ceart anns an inntinn,” smaoinich Alasdair. “Ach ’s fheàrr dhòmhsa mo rathad a dhèanamh dhan àite.”

Bha e smaoineachadh air a’ bhòrd-sgrùdaidh nuair a choisich e mach às a’ phàirce a-staigh gu sràid Sauchiehall. Shaoil e gus an seo gum b’ fhiach an obair a dhol às a deaghaidh. Aig a’ char as lugha bheireadh i dha cothrom beagan airgid a dhèanamh gus am faigheadh e rudeigin eile. A-nise ’s am bòrd-sgrùdaidh ri aghaidh cha robh e cho cinnteach. Dòcha gum bu chòir dha bhith air fuireach anns an obair a bha aige anns a’ chompanaidh sanasan-reic gus am faigheadh e obair na bu chinntiche, ach cha robh e air a bhith dèanamh uabhasach math ann an sin agus nuair a phòs Oighrig cuideigin eile thionndaidh a h-uile càil caran searbh dha. “Ach, co-dhiù,” smaoinich e, “‘Cha dèan aithreachas mall bonn feuma’.”

Agus bha an sanas a bha anns a’phàipear inntinneach gu leòr:

“Tha feum aig companaidh foillseachaidh air fireannaich no boireannaich òga, gu h-àraidh feadhainn aig a bheil teisteanas oilthigh. Tòisichidh an fheadhainn a bhios air an taghadh ann an roinn an reic agus bithidh cothrom aca a dhol air adhart gu na roinnean stiùiridh an deaghaidh sin, a-rèir an toil ’s an comasan fhèin.”

Sgrìobh e litir dhan t-seòladh a bha air a thoirt seachad agus fhuair e freagairt ag iarraidh air a dhol air beulaibh bòrd-sgrùdaidh ann an oifisean “Taigh-Foillseachadh Alba” ann an “Togalach Levenford” aig aon uair deug anns a’ mhadainn.

Bha gathan na grèine cur dath an òir air an dust a bha air na cabhsairean ’s air na sràidean ’s bha e mar gun robh dathan nan sanasan rathaid a’ coimhead na bu shoilleire an deaghaidh uisge na maidne. Dh’fhairich Alasdair inntinn a’ togail beagan.

’S e “Taigh-Osda Levenford” a b’ àbhaist a bhith ann an “Togalach Levenford” agus bha coltas air gun robh na bliadhnaichean a’ laighe air, ach bha coltas toirteil air aghaidh an togalaich fhathast ged a bha an taobh a-staigh dheth a-nise air a roinn eadar oifisean de gach seòrsa.

Bha an t-sreath phleitichean le ainmeannan nan oifisean orra coimhead caran annasach ri taobh an dorais stàtail. Dh’innis pleit ùr aig bonn na liosta do Alasdair gu robh an oifis aig “Taigh-Foillseachaidh Alba” air a’ cheathramh ùrlar.

Bha e follaiseach nach do chòrd e ris a’ bhodach bheag bhìodach a bha anns an lioft gun robh aige ri shùilean a thogail bho cholbh nan rèisean-each anns a’ phàipear-naidheachd, ach bha e deònach a dhleasdanas a dhèanamh ged nach do chòrd e ris ro mhath.

“‘Taigh-Foillseachaidh Alba,’” ars Alasdair nuair a thòisich an lioft air èirigh gu cràmhanach.

“‘Taigh-Foillseachaidh Alba’ air do làimh dheis!” ars am bodach nuair a rànig iad an ceathramh ùrlar.
Dh’fhairich Alasdair samh peanta ùir. Bha dath soilleir liath air an trannsa agus air an doras air an robh an t-ainm “Taigh-Foillseachaidh Alba”. Bha brat-ùrlair ùr a’ marbhadh fuaim nan casan aige.

Aon uair ’s gun robh e air a dhol tron doras choisich e null gu uinneig bhig air an

[TD 3]

robh am facal ‘Feòrachadh’ agus bhrùth e am putan. Chaidh an uinneag a bhruthadh an dàrna taobh agus nochd aodann boireannaich le falt liath is speuclairean oirre mac samhail nam boireannach liath a chì duine anns na h-oifisean as fheàrr.

“’S e MacRailt an t-ainm.....” thòisich Alasdair.

“O, seadh,” ars ise agus rinn i fiamh-ghàire a dh’atharraich an t-aodann aice. “Tha sùil aig Mgr Diack, an t-Ard fhear-stiùiridh againn, ruibh. “Nam bitheadh sibh cho math agus suidhe mionaid, innsidh mi dha gu bheil sibh an seo.”

’S gann gun d’fhuair Alasdair suidhe anns an t-seuthar mhòr leathrach nuair a dh’fhosgail doras aig ceann eile an t-seòmair.

“An tig sibh a-staigh, a Mhgr MhicRailt?” ars a’ bhan-rùnaire, “Chì Mgr Diack sibh a-nise.

[TD 4]

2 Fear na Seacaid Uaine

Bha an seòmar far an deachaidh Alasdair a threòrachadh cho mòr ’s gun robh an deasc a bha air beulaibh na h-uinneig a’ coimhead gu math fad às. Ged as e an samhradh a bha ann bha na h-uinneagan uile dùinte agus bha Alasdair a’ faireachadh an rùm gu math blàth.

Bha am pannaladh fiodha agus na dealbhannan Duitseach a bha air na ballachan a’ cur grinneas air an t-seòmar a bha ga dhèanamh ao-coltach ris a’ chuid eile dhen togalach a chunnaic Alasdair.

Nuair a dh’èirich an duine beag anns an t-seacaid mheileabhaid uaine a bha air a bhith na shuidhe air cùlaibh an deasca mhòir thug Alasdair an aire mar a bha solas na grèine a bha tighinn tro sgàile na h-uinneig a’ dèanamh soilleir a’ bhreacadh-seunain a bha air mullach a’ chinn mhaoil aige.

“Ciamar a tha thu, a Mhgr MhicRailt,” ars esan. “Tha mi toilichte gun deach agad air tighinn. An dèan thu suidhe?”

Bha Alasdair air faighinn seachad air beagan dhen iomagain a bha e faireachadh an toiseach ach bha e mothachail air cumhachd anns an duine bheag seo a chuir air aire e a dh’ aindeoin a’ chrathadh-làimhe a fhuair e agus an snodha-gàire bha air an aghaidh shultmhoir aige. Bha e mothachail gun robh na sùilean dubha seòlta aig Mgr Diack a’ gabhail a-staigh barrachd na shaoileadh duine ’s gun toireadh e ’n aire cuideachd cho iomagaineach ’s a bha e fhèin.

“An gabh thu toitean, a Mhgr MhicRailt? Cha ghabh. Uill, ’s cinnteach gu bheil thu glic. ’S fheàirrde sinn a bhith cumail cuidhteas uimhir de dh’ ana-miannan na feòla ’s as urrainn dhuinn. Tha mi-fhìn a’ smaoineachadh gun do chaill an dùthaich seo cus dhe na seann subhailcean. Nach cuireadh tu d’aonta ris a sin?”

An robh magaireachd anns na sùilean dubha? Dh’fhairich Alasdair aodann a’ fàs teth. Bha e ga fhaireachadh fhèin amh is an-fhoiseil, ach bha snodha-gàire fhathast air an fhear a bha mu choinneamh.

“A-nise, innis dhomh beagan mu d’ dheidhinn fhèin,” arsa Diack, “sgoiltean ’s a leithid sin.”

Fhads a bha Alasdair a’ toirt seachad iomradh goirid air na lathaichean aige san sgoil ’s anns an oilthigh bha Diack ag èisdeachd ris, ag aomadh a chinn o àm gu àm, ’s a’ cur ceist an dràsda ’s a-rithis. Dh’fhoighnich e de dh’Alasdair carson a dh’fhàg e an obair mu dheireadh a bha aige, agus a-rèir coltais, bha e toilichte gu leòr nuair a thuirt Alasdair gun robh e airson rudeigin ùr fhiachainn.

An deaghaidh ceist no dhà eile thuirt e, “’S a-nise, a Mhgr MhicRailt, faodaidh mi innse dhut beagan mun chompanaidh againn. Dòcha gu bheil fhios agad gu bheil an companaidh againne na meur de “Leabhraichean na Seabhaig”, companaidh mhòr a

[TD 5]

tha suidhichte ann an Lunnainn. A dh’ aindeoin sin tha sinn gu tur neo-eisimeileach a thaobh poileasaidh agus bu toigh leinn a’ mhargaid a tha againn ann an Alba a leudachadh.”

Dh’innis e do Alasdair mun diofar sheòrsa leabhraichean a bha air am foillseachadh leis a’ chompanaidh. Bha iad a’ toirt a-staigh raoin farsaing mar a thuirt Mgr Diack “bho àiteachas gu Aristotle”. “Docha gun do leugh thu anns na pàipearan-naidheachd,” arsa Diack, “gun do cheannaich sinn an t-seann chompanaidh ainmeil sin ‘Taigh-Foillseachaidh Chaledonia’ o chionn ghoirid. Bha iadsan a’ cur a-mach mòran leabhraichean foghlaim agus tha ùidh mhòr againne anns a’ mheur sin dhen obair. Tha ùidh aig a’ chuid as motha de thaighean-foillseachaidh anns an raon seo agus bu mhath leinn a bhith air thoiseach anns a’ ghnothach.”

“A-nis, seo far a bheil thusa tighinn a-staigh anns a’ chùis. Rinn thu cànainean anns an oilthigh. Tha thu Gaidhealach agus tha Gàidhlig agad. Tha seo uile gad dhèanamh gu math feumail dhuinne anns an obair againn anns an taobh tuath. Mar a thuirt sinn anns an t-sanas, thòisicheadh tu ann am meur an reic ’s na roinn, ach a-rèir an teisteanas foghlaim agad, cha chreid mi gum bitheadh e fada gus am bitheadh tu ann am meur an stiùiridh. Bu toigh leinn, nan gabhadh tu àite anns a’ chompanaidh againn,” rinn e snodha-gàire, “thu a dhol timcheall nan sgoiltean anns an Taobh Tuath anns na seachdainean a tha tighinn a’ sealltainn nan leabhraichean againn dhaibh. Tha thu nas freagarraiche buileach airson na h-obrach seo a chionn ’s gun tug thu mach teisteanas teagaisg sgoile.” Dh’ainmich e duais a chuir iongnadh air Alasdair agus a bha na bu mhotha na bha e fàighinn anns an obair mu dheireadh a bha aige. Bha na faclan brèagha gu leòr, ach bha rudeigin fuar neo-shuimeil anns an dòigh-bruidhne aig Diack.

Lean an còmhradh airson greis ach bha Alasdair a’ faireachadh nach robh mòran spèis aig Diack anns na bha e-fhèin a’ radh. Bha e faireachadh mar gum bitheadh e na inneal a chaidh a mheas a thaobh feumalachd, agus a dh’fhaodte chur an dàrna taobh gus am bitheadh feum air. Cha robh Diack a-nise ach a’ toirt pàirt de aire do Alasdair. Dh’fhàs aodann Alasdair teth nuair a thàinig e staigh air gun do chòrd e ri Diack gun robh e cho òg agus cho aineolach air dòighean an t-saoghail. Dh’fhàs am faireachadh seo na bu làidire nuair a leig Diack tuiteam leis a’ bhileig phàipeir a bha na làimh agus a dh’èirich e gu h-obann air a chasan.

“Uill, a Mhgr MhicRailt,” ars esan, “tha mi smaoineachadh gum faod mi obair anns a’ chompanaidh againn a thathainn ort. Dòcha gun cuir thu fios thugainn an taobh a-staigh de latha no dhà co-dhiù tha thu deònach àite ghabhail còmhla ruinn? Tha mi ’n dòchas gun gabh. Tha feum againn air daoine òga dhe do shèorsa.”

Choisich Alasdair a-mach às an rùm agus inntinn na boil. Bha an obair ’s an duais na b’ fheàrr na bha sùil aige ris ach a dh’ aindeoin sin bha e faireachadh an-fhoiseil. Bha e air a bhith mothachail air neo-shuim agus eadhon tàir air cùlaibh faclan Diack. Cha do dh’fhiach e ri thoirt a chreidsinn air Alasdair gun robh teagamh sam bith anns a’ ghnothach.

“Dòcha nach eil mi ach a’ leigeil ruith le mo mhac-mheanmainn,” ars esan ris fhèin.

[TD 6]

“Tha mi buailteach sin a dhèanamh co-dhiù.”

Ach bha cuimhne aige gum bitheadh cuid de a chàirdean a’ dèanamh a-mach gun robh beagan dhen dà-shealladh aige.

Nuair sin thug e ’n aire dhan duine a nochd aig ceann eile na trannsa. Bha Alasdair a’ dèanamh aithne gun chuimhne air an toiseach. Bha na sùilean aige a’ sgrùdadh aghaidh Alasdair gu dian.

Nuair sin chuimhnich Alasdair...am fear a chunnaic e anns a’ phàirce anns a’ mhadainn. Thàinig e staigh air gun robh an duine air a bhith ga fheitheamh. Thug an duine ceum air adhart agus rug e air ghaoirdean air Alasdair le grèim cho teann ’s gun robh e ga ghoirteachadh.

“Chunnaic mi thu dol a-staigh ann an sin!” ars esan ann an guth tùchanach. “An ainm a h-uile càil math, na teirig nas fhaide! Tarraing às fhads as urrainn dhut! Na leig leotha do sgrios! Ma gheibh iad a-mach gun do dh’innis mi seo dhut tha mi deas!” Leig e às gaoirdean Alasdair gu grad agus choisich e staigh dhan oifis a dh’fhàg Alasdair.

Bha inntinn Alasdair cho troimhe chèile nach do dh’fhan e ris an lioft. Chaidh e sìos an staidhre. Nuair a choisich e mach air an doras mhòr chun na sràide shaoil e gur e àite uabhasach càirdeil a bha ann an Sràid Sauchiehall an taca ris an àite dhroch-thuarach às an tàinig e a-mach.

Choisich e staigh gu meadhon a’ bhaile agus inntinn na boil. Bha a’ choinneamh-sgrùdaidh gu math eadar-dhealaichte bhon nì ris an robh sùil aige. Bha sùil aige-san ri coinneimh-sgrùdaidh àbhaistich le toileachas no mì-thoileachas aig ceann gnothaich a-rèir co-dhiù fhuair e ’n obair gus nach d’fhuair. An àite sin ’s ann a choinnich e ris an duine shlìom, sheòlta ud, Mgr Diack a’ tathainn na h-obrach dha le seòrsa de thàir.

Agus an duine a bhruidheann ris an dràsda fhèin...am fear a chunnaic e anns a’ phàirce...an e duine bochd a bha às a rian a bha ann? Feumaidh gur e, smaoinich Alasdair, ach, air an làimh eile bha e air a bhith cho dùrachdach. Cha mhòr nach do chuir Alasdair roimhe sgrìobhadh gu Diack am feasgar sin a’ diùltadh na h-obrach.

Ach aig cùl inntinn bha rudeigin ag innse dha nach dèanadh e sin. Cha robh Alasdair riamh air a mheas anns an sgoil, no le a chàirdean mar dhuine aig an robh toil agus inntinn làidir, ach bha a chàirdean a’ dol beagan ceàrr anns a’ bharail seo. Fad a bheatha bha gràin aige air rud sam bith fhàgail na bhloigh no leth dhèanta aon uair ’s gun do thòisich e air. Thug an raige seo air rudan gu math gòrach a dhèanamh nuair a bha e na leanabh. Bha cuimhne aige fhathast air an latha a shreap e suas a’ chreag mhòr a bha air cùlaibh taigh athar airson gun do thòisich e, ged nach robh e na bheachd an toiseach idir streap chun a’ mhullaich. Bha cuimhne aige cuideachd cho fiadhaich ’s a bha a mhàthair nuair a ràinig e am mullach. Thug i ’n aire dha nuair a bha e letheach-slighe, ach bha cus eagail oirre airson èigheach gus an do ràinig e am mullach air eagal gun clisgeadh e ’s gun tuiteadh e.

Bha e air a bhith faireachadh gun robh e gun spionnadh airson an dòigh anns an do leig e suas an obair mu dheireadh a bha aige...agus am pàigheadh a bha iad a’ tathainn airson na h-obrach seo, bha sin gu math tarraingeach.

[TD 7]

Agus bha rudeigin eile ann cuideachd. Thug Diack air a’ chalg aige èirigh. Bu thoigh leis sealltainn do Diack nach robh e cho amh ’s cho sìmplidh ’s a bha esan a’ smaoineachadh. Dh’fhàs aodann teth a-rithis nuair a chuimhnich e cho amh ’s a thug an duine air a bhith faireachadh.

Bha ceann Alasdair air a bhith cho làn dhe na smaointean sin ’s nach robh e air a bhith mothachail air an t-sluagh a bha greasad seachad air air an t-sràid,

Cha robh e ach air tionndadh a-staigh gu Sràid Renfield nuair a chuala e guth a b’ aithne dha.

“Nach tu tha fàs mòr asad fhèin!”

Bha Pàdraig Todd, fear nach fhaca e o chionn dà bhliadhna na sheasamh a’ dèanamh snodha-gàire ris.

“Ciamar a tha Solomon?”

Rinn Pàdraig gàire nuair a chuala e an seann far-ainm.

“Chan eil cho dona...agus thu-fhèin?”

“Tha mi beò.”

Thug Pàdraig sùil air an uaireadair aige.

“Tha mi-fhìn saor an dràsda. Dè mu dheidhinn a dhol a-staigh dhan chafaidh siud air taobh eile na sràide agus faodaidh sinn naidheachdan a chèile a ghabhail?”

“Uill, ma tha, dè do naidheachd?” arsa Alasdair ’s iad nan suidhe ann am fionnaireachd a’ chafaidh agus cupannan cofaidh air am beulaibh.

“Tha mi dìreach an deaghaidh an obair a bha dhìth orm fhaighinn a’ dèanamh rannsachadh air truailleadh uisge ann an Crete! Tha cuimhne agad gun d’fhuair mi teisteanas ann am bith-eòlas anns an oilthigh. Uill, dh’fhàs mi sgìth dhen obair a bha agam anns an obair ola, chaidh mi gu Colaisde Heriot-Watt airson bliadhna agus fhuair mi teisteanas a bhitheas freagarrach airson na h-obrach seo. Bha mi muigh ann an Crete mar tha airson sia mìosan a’ dèanamh rannsachadh airson an teisteanais.”

“Meal do naidheachd gu dearbh, a Phàdraig! Bha mi smaoineachadh gun robh thu coimhead na bu doirche na b’ àbhaist!”

“Agus thu-fhèin?” arsa Pàdraig.

“Fhuair mi obair a tha mi smaoineachadh a bhitheas glè inntinneach ann an companaidh foillseachaidh.”

Cha robh fhios aig Alasdair gus an tuirt e na faclan sin gun robh e air cur roimhe an obair a ghabhail.

Am feasgar sin fhèin sgrìobh e litir gu Diack a’ gabhail na h-obrach agus chuir e air falbh i.

[TD 8]

3 Tè nan Sùilean Donn

An ath mhadainn bha Alasdair a’ dùrachdainn nach robh e air a bhith cho cabhagach. Cha do chaidil e ro mhath. Fad na h-oidhche bha duine oillteil ann an trusgan uaine agus le currac uaine air a cheann an tòir air. Dh’fhiach e a h-uile dòigh air faighinn às, ach a h-uile uair, dìreach nuair a bha dùil aige gun robh e air faighinn air falbh, thàinig e aghaidh ri aghaidh ris an duine uaine a-rithis, agus e dèanamh snodha-gàire ris. Bha e dèanamh aithne gun chuimhne air aodann an duine, ach chan ann gus an do dhùisg e bha cuimhne aige cò a bha ann...’s e aghaidh Mhgr Diack a bha e faicinn.

Cha mhòr nach deach e air a fòn airson a ràdh gun robh e dol a dhiùltadh na h-obrach an deaghaidh a h-uile càil, ach an deaghaidh a bhreacaist bha e faireachadh na b’ fheàrr.

“Bha m’ inntinn buaireasach riamh,” smaoinich e, “ach chan eil mi dol a leigeil leatha mo chumail on t-seòrsa obrach a tha mi ’g iarraidh a dhèanamh.”

Fad an ath sheachdain bha e ro thrang ag ionnsachadh mun obair ùir aige airson cus dragh a bhith air mu dheidhinn Diack. Chunnaic Alasdair e san dol seachad uair no dhà ach bha e coimhead gu math coltach ri fear-gnothaich dripeil sam bith eile. Feadh na seachdain bha e greis ag obair anns na roinnean eadar-dhealaichte anns an oifis air Sràid Sauchiehall. A-rèir coltais, ged a thuirt Diack gur e meur dhen chompanaidh mhòir eile a bha ann an “Taigh-Foillseachaidh Alba” b’ e Diack ceannard nan companaidhean ann am Breatann uile gu lèir agus bha ceangalaichean aca ri companaidhean anns an Roinn Eòrpa cuideachd.

A’ chuid bu mhotha dhen tìde bha e fo chùram Ailein Mhoirich a bhuineadh do roinn an reic, gille àrd, tana, beagan na bu shine na e-fhèin agus le feusaig air, ged is ann gann a bha am falt air mullach a chinn. ’S e bu thoigh le Ailean a bhith na fhear-sgrìobhaidh dhealbh-chluichean ach cha do rinn e mòran adhartais leis a’ mhiann sin fhathast oir cha d’fhuair a h-aon dhen dà dhealbh-chluich a sgrìobh e a chur air àrd-ùrlar fhathast ach bha e trang a’ sgrìobhadh tè-eile. Fhuair Alasdair laghach, càirdeil e, ach bha e faireachadh gun robh Moireach na b’ òige anns an inntinn na e-fhèin. Bha e ’n còmhnaidh bruidheann air litreachas agus a’ leughadh leabhraichean bàrdachd. Bha a dhealas ’s a dhùrachd do litreachas a’ toirt togail cridhe do Alasdair seach na daoine eile anns an oifis, feadhainn a bha, a-rèir coltais, caran slaodach, maol-aigneach airson companaidh cho adhartach ri “Taigh-Foillseachaidh Alba”. Bhruidheann Alasdair ri Ailean aon turas mun duine a chuir uimhir de smaointinn air a’ chiad latha bha e anns an togalach ach bha e coltach nach fhaca Ailean riamh e. “’S iomadh duine èibhinn agus ùidh aige ann an litreachas a tha tighinn gu àiteachan mar seo a’ sireadh obrach,” ars esan. “Feumaidh gur e fear dhiubh sin a bha ann. Cinnteach gun deach a ruagadh a-mach cha mhòr cho luath ’s a chaidh e staigh!”

Air an treas latha dhen chiad seachdain aige leis a’ chompanaidh bha Alasdair agus

[TD 9]

Ailean nan suidhe anns a’ chafaidh far am bitheadh Ailean mar bu trice gabhail a bhìdhe aig meadhon latha. Dhùin Ailean an leabhar às an robh e leughadh do Alasdair.

“Tha gu leòr an siud dhen Cheòlraidh an dràsda,” ars esan, ’s an uair sin,

“Bheil thu ’m beachd càil sònraichte a dhèanamh an ath oidhche?”

“Chan eil.”

“Uill, mar sin, bu thoigh leam gun tigeadh tu gu pàrtaidh anns an taigh agamsa,” ars Ailean. “Faodaidh tu do las a thoirt còmhla riut!”

“Chan eil tè agam!”

“Chan eil sin gu diofar. Bithidh gu leòr an siud. Tha na rumannan agam aig 8 Rathad Radnor, air an dàrna ùrlar”

’S e sreath thaighean nan seasamh os cionn Pàirce an Taobh an Iar a bha ann an Rathad Radnor. Bhuineadh na taighean uaireigin do cheannaichean mòra a’ bhaile, ach thàinig dà latha air a’ chuid bu mhotha dhe na taighean agus chaidh am briseadh suas airson flataichean a dhèanamh air gach ùrlar.

Cha robh tàire sam bith aig Alasdair a’ lorg nan rumannan aig Ailean, oir chuala e fuaim ghiotàraichean agus innealan-ciùil eile nuair a bha e pìos air falbh.

Chaidh an doras fhosgladh le duine beag dorcha le feusaig dhuibh air agus gloinne fìona aige na làimh.

Bha an rùm làn. Bha Alasdair mothachail air treud mòr dhaoine le giotàraichean is ionnsramaidean eile. Dh’èigh Ailean ris bho thaobh eile an t-seòmair agus thòisich e air a rathad a dhèanamh g’ a ionnsaigh tron treud.

“Tha mi toilichte gun deach agad air tighinn, a charaid.” Thug e deoch do Alasdair agus rinn e aithnichte e dhan chòmhlan dhaoine bha timcheall an dorais.

A-rèir coltais, bhuineadh iad do dh’ iomadh cinneadh is dùthaich. Bha e crac airson greiseag ris an duine bheag dhorcha a leig a-staigh e. Thuirt an duine beag ris gur e ‘cosmopolitan’ a bha ann fhein agus nach robh e faireachadh gum buineadh e do dhùthaich sam bith. Thuirt e seo ann an cànain chruaidh ceann an ear-thuath Alba. Cha robh duine ach Alasdair ag èisdeachd ris an duine bheag, oir bha a’ chuid bu mhotha ag èisdeachd ri duine mòr reamhar a bha bruidheann Fraingis na sgoile ann an dual-chainnt Ghlaschu ri dà chaileig bhig bhrèagha agus coltas orra gur ann às an àird an ear a bha iad. Cha robh na h-igheanan a’ ràdh guth ach a’ dèanamh snodha-gàire bho àm gu àm agus ag èisdeachd gu foighidneach, ’s a’ chuid eile dhen chuideachd an dàrna cuid ag eudachd ris no a’ coimhead air le gàire magaidh air am bilean.

’S e Morton Jones an t-anim a bha air an duine bheag. Bha e na bhall de bhuidheann ciùil ach bhitheadh e peantadh nuair a bhitheadh tìde aige. Gu dearbh bho na pìosan còmhraidh bha Alasdair a’ cluinntinn bha buinteanas air choreigin aig a’ chuid bu mhotha dhe na bha ’n làthair ri saoghal nan ealain.

Lean a chompanach air a’ bruidheann fhads a bha Alasdair ’s a dhruim ris a’ bhalla ag èisdeachd ris ’s a’ toirt sùil timcheall an t-seòmair. Cha leigeadh e leas ach a cheann aomadh an dràsda ’s a-rithis nuair a bhitheadh cuimhne aig Morton gun robh e ann. Cha robh am pàrtaidh seo, smaoinich Alasdair, eadar-dhealaichte ann an dòigh sam

[TD 10]

bith bho na ficheadan eile aig an robh e.

’S ann an uair a shuidh Morton Jones air seuthar a dh’fhàg cuideigin eile a thug Alasdair an aire dhan nighinn a bha na suidhe ann an oisean faisg air. Bha na làmhan aice cumail taice ri a smeagad, ’s a ceann crom. Bha i coimhead air a’ bhrat-ùrlair, ’s a falt dorcha a’ tuiteam seachad air a leth-cheann. Bha i leatha fhèin, ach feumaidh gur ann le a toil fhèin, smaoinich Alasdair. Thog i a ceann. Thug i sùil air agus thionndaidh i a ceann air falbh ach mus do rinn i sin thug e ’n aire gur ann donn a bha na sùilean aice.

Rinn e leisgeul air choreigin ri Morton Jones agus chaidh e a-null far an robh i.

“Am bu thoigh leat deoch?” ars esan.

Bha i mar gun robh i dol a dhiùltadh an toiseach ach nuair sin dh’aom i a ceann.

“Tha e laghach dhut foighneachd. Bu thoigh leam seandaidh,” ars ise.

Thug i taing dha le fiamh-ghàire nuair a thill e.

“Feumaidh gun robh mi coimhead uabhasach neònach nam shuidhe cho neo-shùnndach an seo!” thuirt i, a’ slìobadh sìos a’ fuilt leis an làimh anns nach robh a’ ghloinne. “Cha robh còir agam air tighinn leis mar a bha mi faireachadh ach bha Rut, mo bhana-charaid, cho miannach air tighinn.” Thug i sùil a-null gu nighinn bhàin a bha na suidhe air glùin balaich ann an geansaidh uaine air taobh eile an t-seòmair.

“Dè tha ceàrr?” ars Alasdair.

“’S e bràthair m’ athar. Chan eil e air a bhith ro mhath o chionn ghoirid agus...ach chan eil mi ’g iarraidh thusa shàrachadh leis na trioblaidean agamsa.” Rinn i snodha-gàire ris. “Chan fhaca mi thu anns an t-seat aig Ailean Moireach roimhe.”

Dh’innis Alasdair dhi mun obair ùir aige agus mar a thachair Ailean ris anns an oifis. Chuala e gun robh ise ag obair ann an leabharlann agus gun robh companaidh bheag foillseachaidh aig bràthair a h-athar a bha co-cheangailte ri “Taigh-Foillseachaidh Alba”.

“Leis an fhìrinn innse ’s ann o chaidh e staigh ris a’ chompanaidh agaibhse a chuir mi uimhreachd air,” ars ise agus gruaim tighinn air a h-aghaidh a-rithis. “Cha bu chòir dhomh bhith cur dragh ortsa leis a’ ghnothach seo. Ach bha sinn leinn fhìn san t-saoghal, mi-fhìn ’s e-fhèin. ’S e an aon bhràthair a bha aig m’ athair agus tha e an deaghaidh bhith coimhead às mo dheaghaidh on chaidh mo phàrantan a mharbhadh ann an tubaist o chionn trì bliadhna, agus cuideachd,” choimhead i air le beagan dhen deamhain anns na sùilean aice, “tha beagan de choltas ministeir no sagairt ort!” Bhris i mach a’ gàireachdaich. Rinn Alasdair fhèin gàire agus thuirt e, “A bheil duine eile agad idir dhan innis thu do chuid thrioblaidean?”

“Tha, tha a leithid a dhuine ann agus faodaidh i rud sam bith innse dhomh!”

Nuair a thionndaidh Alasdair bha fear àrd caol le aodann fada tana coimhead sìos air.

“Agus gheall i dhomh gun d’ rachadh i airson biadh còmhla rium a-nochd!” ars esan a’ tionndadh ris an nighinn.

Air a ghlacadh gun fhiosda cha b’ urrainn do Alasdair smaoineachadh dè chanadh e. Thàinig rudhadh ann an gruaidhean na h-ighinn. Dh’èirich i, ’s i coimhead cumadail

[TD 11]

anns an deise ghuirm.

“Seo Cailean Stevenson. Tha e ’g obair ann an taigh-foillseachaidh ann an Dun Eideann,” ars ise. Choimhead i air Alasdair le càirdeas anns na sùilean aice.

“Alasdair MacRailt,” ars Alasdair, a’ coimhead oirre ’s e gu làn aige fhèin a-nise.

Chuir i mach a làmh.

“Catrìona Ghrannd,” ars ise, “agus chòrd e rium a bhith bruidheann riut.”

“Nach fheàrr dhuinn a bhith falbh?” Dh’fhiach Stevenson ri bruidheann ann an dòigh coma-co-dhiù, ach bha faobhar air a’ ghuth aige.

“Cinnteach gun fheàrr.” Rinn i fiamh ghàire ri Alasdair agus thionndaidh i air falbh.

Fhads a bha iad a’ dèanamh an rathaid a-mach às an rùm bha Alasdair a’ faireachadh aig an aon àm pian gun robh e call rudeigin agus gràin air Mgr Cailean Stevenson.

Thàinig Ailean Moireach a-nall agus rug e air ghaoirdean air. “Bu thoigh leam gun coinnicheadh tu ri Seumas Cant. Tha e an deaghaidh dà nobhail a sgrìobhadh ged nach deach am foillseachadh fhathast. Tha sinn a’ bruidheann air àite na h-inntinn neo-fhiosraich ann an nobhail an latha ’n diugh.”

Leig Aladair às osna gun fhiosda ach leig e le Ailean a stiùireadh a-null gu far an robh duine le craosg mòr fuilt air agus stais dhubh a’ bruidheann gu dùrachdach ris an fheadhainn a bha timcheall air.

Fhads a bha e na shuidhe gu neo-chomhartail ’s a chùlaibh ris an doras a’ fiachainn ri èisdeachd ri Cant bha inntinn a’ ruith air an nighinn sheang anns an deise ghuirm. Cha do dh’fhairich e mar seo mu nighinn on dh’fhàg Oighrig e. Chuir e iongnadh air gun robh bhuaidh seo aice air cho luath. Bha e smaoineachadh gur e an spòrs a bha innte, a’ faighinn làmh-an-uachdair air an tùirse a bu choireach, ach ’s ann air na sùilean aice bu mhotha bha cuimhne aige.

[TD 12]

4 <eng>“Angel Eyes”<gai>

An ath mhadainn nuair a ràinig e ’n oifis fhuair Alasdair bileag air an deasc aige ag iarraidh air a dhol gu oifis Mhgr Fulton, manaidsear roinn an reic. ’S e duine beag crosda a bha ann am Mgr Fulton, le drèin an còmhnaidh air an aodann lachdann aige.

Fhuair Alasdair e na bhoil mar a b’ àbhaist.

“Fhuair mi òrdan bho Mhgr Diack do chur air falbh dhan Taobh Tuath a-màireach,” ars esan ann an guth gearanach. “Chan eil e toirt moran tìde dhòmhsa airson na clàran obrach agad a dhèanamh deiseil. Am bi thu deiseil airson falbh a-màireach?”

“Bithidh gun dragh sam bith,” ars Alasdair.

“Uill, sin aon rud math co-dhiù!” arsa Fulton. “Bheir mi dhut do chlàran siubhail agus obrach a-màireach.”

B’e reic leabhraichean-sgoile pàirt dhen obair bha gu bhith aig Alasdair. B’e a’ chuid eile tadhal air na bùthainnean leabhraichean a bhuineadh do “Thaigh-Foillseachaidh Alba” anns an taobh tuath agus comhairle thoirt dhaibh mun stoc leabhraichean a bhitheadh freagarrach dhaibh eadar leabhraichean-sgoile, leabhraichean luchd-turais is eile.

“Tha sinn dhen bheachd,” arsa Fulton,” gu bheil obair turasachd dol a leudachadh anns na bliadhnaichean ri teachd. Bha sèason air leth againn as t-samhradh an uiridh agus tha sinn a’ smaoineachadh gum bi barrachd luchd-turais a’ tighinn aig amannan eile dhen bhliadhna cuideachd ma dh’fhanas an dolair làidir.” Cha robh Alasdair cho cinnteach às a sin ach shaoil e gum bu chòir dhan fheadhainn a bha os cionn na companaidh a bhith fiosrach mun ghnothach.

Bha e soilleir bhon mhap a bha air a’ bhalla anns an oifis aig Fulton gun robh “Taigh-Foillseachaidh Alba” air mòran bhùthainnean-leabhraichean anns an taobh tuath a cheannach. Bha na brataichean beaga le dealbh ceann na h-iolaire a’ breacadh an taobh tuath agus bha gu leòr de bhrataichean suaicheantais “Leabhraichean na h-Iolaire” le ceann iolaire orra tiugh ann an Sasainn ’s anns a’ Chuimrigh.

Rinn Mgr Diack cho math a’ cur “Leabhraichean na h-Iolaire” air chois ’s gun deach a chur air ceann “Taigh-Foillseachaidh Alba” leis na h-àrd fhir-stiùiridh,” arsa Fulton nuair a chunnaic e Alasdair a’ coimhead air a’ mhap. Aon uair ’s gu bheil a’ chompanaidh air stèidh dhainginn tillidh e gu deas a-rithis agus bithidh Mgr Stevenson às an oifis ann an Dun Eideann air ceann gnothaich gus an tig ceannard eile bho dheas.”

Thug an t-iomradh air Stevenson Catrìona Ghrannd gu làidir an cuimhne Alasdair còmhla ri faireachdainn eudmhor gu robh am fear a thug a-mach gu dìnnear i an oidhche roimhe cho àrd inbhe anns a’ chompanaidh. Thug e smaointinn air cuideachd gun robh am fear seo a ghabh anns an t-sròin e gun robh Catriòna a’ bruidheann ris gu bhith os a chionn. “Ach cha chùm duine beò mi bho a faicinn a-rithis mas urrainn dhomh!”

[TD 13]

arsa esan ris fhèin gu dùrachdach.

Cha robh e ach a’ dèanamh leth èisdeach ri Fulton a’ ràdh, “Bithidh an càr agad, Metro, gad fheitheamh an seo sa’ mhadainn a-màireach.” Ach nuair sin thuirt e, “Agus fiach gum bi thu faiceallach! Chaidh am fear a bha anns an obair seo romhad a mharbhadh!”

Sheall Alasdair air.

“Ciamar?” ars esan.

“’S e fear e aig an robh eòlas-eun mar chuir-seachad tìde. Chaidh e le creig os cionn Loch Nis.”

Chuir Alasdair seachad a’ chuid eile dhen latha a’ faighinn fiosrachadh mu dheidhinn an liosta leabhraichean aige agus ciamar a bu chòir dha cur mu dheidhinn reic leabhraichean. A-rèir coltais bha a h-uile càil furasda gu leòr, ach bha beagan teagaimh air a thaobh a chomais fhèin air reic leabhraichean.

“A thaobh reic,” arsa Fulton, “’s e an obair as motha bhitheas agadsa a’ foillseachadh eisimpleirean de leabhraichean agus a’ cur eòlas air feadhainn a dh’fhaodadh a bhith ag iarraidh leabhraichean. Cuimhnich nach ann a’ reic siabann a tha thu!” ars esan.

Bha Alasdair air a bhith leamh gu leòr an oidhche roimhe nach d’fhuair e mach bho Chatrìona àireamh a’ fòna aice agus càite an robh i fuireach, ach bha cuimhne aige gun tuirt i gun robh i ’g obair ann an leabharlann agus chaidh aige, le beagan doirbheadais, air faighinn a-mach gun robh i ’g obair anns an leabharlann ann am Partaig.

Chomharraich e ’n àireamh agus dh’fhairich e a chridhe dol na bu luaithe fhads a bha e feitheamh. “Cha do smaoinich mi gum bithinn a’ faireachadh mar seo ann an cabhaig!” thuirt e ris fhèin.

Fhreagair boireannach e agus dh’fhoighnich e airson Catrìona. Chuala e ceum cabhagach a’ tighinn chun na fòna.

“Hallo!” are ise, “Catrìona Ghrannd an seo!”

“’S e Alasdair MacRailt a th’ ann,” ars esan. “Bheil cuimhne agad gun do thachair sinn ri chèile an-raoir?”

“O, tha, gu dearbh, Alasdair,” ars ise.

Shaoil e gun robh càirdeas anns a’ ghuth aice.

“Bu thoigh leam d’ fhaicinn a-rithis,” ars esan, ’s e gabhail iongnadh cho dàna ’s a bha e. “Eil fhios am b’ urrainn dhut tighinn a-mach còmhla rium a-nochd? Tha mi duilich cho beag tìde thoirt dhut airson smaoineachadh mun ghnothach, ach tha agam ri falbh gu Inbhir Nis a-màireach.”

Rinn i stad airson greiseag bheag agus nuair sin thuirt i, “Bu thoigh leam sin glè mhath, Alasdair!” ars ise.

“Math dha-rìreabh!” ars esan. “An aithne dhut ‘Cafaidh a’ Chearcaill’ ann an Sràid Sauchiehall?”

“’S aithne,” ars ise. “Cuin?”

“Am biodh leth-uair an deaghaidh seachd freagarrach gu leòr?”

“Bhitheadh. Chì mi nuair sin thu ma tha, Alasdair,” ars ise.

[TD 14]

Nuair a dh’èirich e bhon fòn bha Alasdair a’ faireachadh na b’ fheàrr na bha e o chionn iomadach latha.

Bha an t-uisge trom ann nuair a thog e air a choinneachadh Catrìona am feasgar ud. Nuair a thàinig e far a’ bhus aig Charing Cross bha dòrtadh fhathast ann ’s e toirt air na togalaichean a bhith coimhead na bu duirche na b’ àbhaist. Nuair a bha e dol tarsainn air an rathad dh’ atharraich na solais agus b’ fheudar dha fhèin is do dh’ fheadhainn eile leum an dàrna taobh nuair a rèis càr seachad orra gu dàna gun tìde gu leòr a thoirt dhaibh airson teannadh às an rathad. Dh’ aithnich Alasdair an fheadhainn a bha anns a’ chàr ged a ghabh e seachad cho cabhagach. ’S e Cailean Stevenson a bha dràibheadh agus bha Mgr Diack ri thaobh ann an toiseach a’ chàir. Ach ’s e am fear a bha ann an cùl a’ chàir a bu mhotha a ghlac aire Alasdair. Na chrùban air an t-suidheachan chùil, a smeagad air a bhroilleach, bha am fear a chunnaic e anns a’ phàirce agus a thug an rabhadh neònach ud dha. Thug dùdach nan càraichean ga ionnsaigh fhèin e ’s e na sheasamh na ghloic ann am meadhon Sràid Sauchiehall a’ coimhead às deaghaidh a’ chàir.

Dè ’n ceangal a bha eadar am fear ud agus Diack? Dòcha nach robh e às a rian idir? Sin na smaointean a bha dol tro inntinn ’s e coiseachd air a’ chabhsair. Ach nuair a ràinig e ’n cafaidh chuir a bhith smaoineachadh air Catrìona a h-uile càil eile a-mach à inntinn.

Chunnaic e i cho luath ’s a chaidh e staigh. Smèid i ris bho bhòrd ann an oisean agus fhads a bha e dèanamh a rathaid ga h-ionnsaigh eadar na bùird, bha e smaoineachadh cho snog ’s a bha i agus thug e togail uabhasach dha bhith faithneachadh air a h-aghaidh gun robh ise toilichte esan fhaicinn cuideachd. Airson a’chuid eile dhe bheatha bhitheadh cuimhne aige air an fhonn “Angel Eyes”, a bha tighinn às a’ bhocsa gu h-àrd air a’ bhalla.

“Hallo, Chatrìona!”

“Hallo, Alasdair!”

Bha e mar gum b’ aithne dhaibh a chèile o chionn fada.

Thàinig caileag-fhrithealaidh a-nall agus dh’òrdaich e dà chupa cofaidh. Ach, nuair sin a’ coimhead air Catrìona na suidhe mu choinneamh dh’fhàs Alasdair rud beag diùid. Thàinig e staigh air nach robh fhios aige ciamar a bha dh’ aghaidh aige iarraidh air an nighinn bhrèagha seo tighinn a-mach còmhla ris. Bha i coimhead cho seang ’s cho cumadail ’s bha fàileadh na cùbhraidheachd aice toirt air a chridhe bhith dol na bu luaithe.

“Tha mi uabhasach toilichte gun deach agad air tighinn, a Chatrìona!” ars esan.

Thàinig beagan dhen deamhain anns na sùilean aice a-rithis.

“Ciamar a b’ urrainn dhomh diùltadh!” ars ise. Ach nuair sin rinn i gàire.

“Tha mi toilichte gun do dh’fhòn thu!” thuirt i.

Bha e na bheachd faighneachd dhith càite an robh i ’g iarraidh a dhol, ach an deaghaidh dà chupa cofaidh eile ghabh e iongnadh mòr nuair a chunnaic e gun robh e cairteal gu naodh.

Chunnaic Catrìona an t-iongnadh na aghaidh.

“Tha mi duilich!” ars esan. “Cha robh sìon a dhùil agam d’ iarraidh a-mach airson

[TD 15]

trì cupannan cofaidh.”

“B’ fheàrr leam a bhith seo na ’n àite sam bith eile,” ars ise. “Cha do chòrd rud sam bith rium cho math o chionn fada.”

“Eil fhios agad,” chùm i oirre. “Bha dùil agam dòcha nach fhaicinn gu bràth tuilleadh thu. Bha thu coimhead cho fuar ’s cho àrdanach nuair a dh’fhalbh mi an raoir!”

“Bha mi cho leamh ’s bha uimhir de dh’ eud orm!” ars esan. “Leis an fhìrinn innse tha mi mar sin fhathast!”

“Chan eil mi gad chreidsinn!” ars ise. “Chan eil ann an Cailean Stevenson ach fear-gnothaich a tha ’g obair còmhla ri bràthair m’ athar.” Thàinig an droch rud na sùilean a-rithis. “Chan eil sin ri ràdh nach eil e glè mheasail orm!” ars ise.

“Tha mi toilichte sin a chluinntinn!” ars Alasdair a’ breith air làimh oirre air a’ bhòrd, ge bith dè thachras!”

Dh’fhàs a h-aodann sòlaimte, ged a bha na corragan seang aice a’ teannachadh an grèim air a làimh, ach bha na sùilean aice blàth.

“’S ann ainneamh a bhruidheann mi ri duine ann an dòigh cho fosgailte!” ars ise.

Chuir na thuirt e fhèin iongnadh air Alasdair.

“Tha mi smaoineachadh gu bheil beagan gaoil agam ort!” ars esan.

Theannaich i a grèim air a làimh.

“Na can sin fhathast!” ars ise, “gus an cuir thu barrachd eòlais orm. Ach thug thu orm faireachadh uabhasach toilichte.” Thàinig an droch rud anns na sùilean aice. “’S bha thu coimhead cho diùid aig a’ phàrtaidh! Diùid ach laghach! ’S e sin a thug orm deoch a ghabhail bhuat!”

Rinn Alasdair gàire.

“Tha mi toilichte gun deachaidh mi dhan phàrtaidh aig Ailean!” ars esan. “A dh’ aindeoin ’s gun robh eagal orm nach còrdadh e rium idir!”

Dh’fhàs aodann Catriona sòlaimte rithis.

“Dè tha ceàrr?” ars Alasdair.

“’S e Uisdean, bràthair m’ athar!” ars ise. “Chan eil e air a bhith gu math o chionn ghoirid agus tha a leithid de dhragh orm mu dheidhinn. Tha fhios agam nach bu chòir dhomh bhith leigeil an uallaich agam ortsa, ach bhithinn cho toilichte mura b’ e mar a tha e.”

“Chan eil càil a b’ fheàrr leam a dhèanamh na do chuideachadh ma tha sin nam chomas!” ars Alasdair.

“Tapa leat, Alasdair!” ars ise. “Tha e gam chuideachadh cothrom fhaighinn air bruidheann mun ghnothach, agus ’s urrainn dhomh bruidheann riutsa.”

“An urrainn dhut innse dhomh dè tha ceàrr air?” ars esan.

“Tha e an deaghaidh a bhith fo leithid de sprochd is iomagain o chionn ghoirid,” ars ise. “Ach gheall e dhomh gun d’ rachadh e dhan dotair a-màireach.

“Nuair a chaidh mo phàrantan a mharbhadh bha mi anns a’ bhliadhna mu dheireadh anns an àird-sgoil agus chùm e mi gun a dhol às mo chiall. An ceann greis thug e mach gu dìnnear mi ’s gu taighean-cluiche, ’s thug e orm a bhith gàireachdainn a-rithis. Cha

[TD 16]

b’ urrainn dhomh smaoineachadh air a dhol gu colaisde no oilthigh agus chuidich e mi gus an obair seo fhaighinn anns an leabharlann.

“Chan eil teaghlach aige fhèin idir?”

“Chan eil. Chaochail a bhean, Mairead, bliadhna mus deach mo phàrantan a mharbhadh. Tha e ’n còmhnaidh a’ ràdh gun robh iadsan uabhasach math dha aig an àm sin. Co-dhiù thug sin e-fhèin agus iadsan na b’ fhaisge air a chèile.”

“Mar sin ’s urrainn dhut a thuigsinn carson a tha mi cho measail air,” arsa Catrìona. Sheall i air an uaireadair aice.

“Cha bhi thu diùmbach ma dh’fhalbhas mi a-nise, Alasdair? Thuirt e rium gum bitheadh e staigh mu dheich uairean ’s bu thoigh leam fhaicinn mus tèid e leabaidh. Cha leig mi leas innse dhut a-rithis cho math ’s a chòrd an oidhche rium!” ars ise a’ breith air làimh air. Bha blàths anns na sùilean aice. “Tha mi faireachadh mar gun robh eòlas againn air a chèile o chionn bliadhnaichean, agus chan eil an seo ach an dàrna turas a chunnaic sinn a chèile!”

An deaghaidh dhaibh tighinn far a’ bhus choisich iad astar beag agus stad Catrìona air beulaibh steapaichean a’ dol suas gu doras taigh cloiche meadhanach mòr.

Rug e air làimh oirre.

Fònaidh mi gad ionnsaigh,” ars esan. “Bithidh cuimhne agam gu bràth air an oidhche nochd!”

Rinn Catrìona snodha-gàire.

“Tha mi duilich gum b’ fheudar dhomh tilleadh cho tràth,” ars ise.

Chrom i a ceann. “Bha e math dhuit èisdeachd cho foighidneach ris na trioblaidean agam.”

Thug fàileadh a fuilt tulgadh air a’ chridhe aige.

Chuir e mach a làmh agus thog e a smeagad gu socair airson gum faigheadh e coimhead anns na sùilean aice.

“Bithidh mi gu bràth an comain Ailein Mhoirich airson m’ iarraidh dhan phàrtaidh ud!” ars esan. “Agus ’s e ’n fhìrinn a bh’ agam anns na thuirt mi anns a’ chafaidh! Fiach gun toir thu ’n aire ort fhèin! ’S tha mi ’n dòchas gum bi bràthair d’ athar nas fhèarr a dh’ aithghearr.”

Chrom e cheann agus phòg e i. Bha na bilean aice blàth agus cùbhraidh. Choisich e air falbh. Nuair a thionndaidh e chrath i ris bho mhullach nan steapaichean mus deach i staigh.

Thòisich an t-uisge a-rithis ach bha e coma. Smaoinich e cho brèagha ’s a bhitheadh Glaschu a’ coimhead uaireannan air oidhche fhliuch.

[TD 17]

5 Donnchadh MacPhàil

Ghabh Alasdair iongnadh cho math ’s a chòrd e ris a bhith reic leabhraichean. Bha e caran teagmhach dè cho fad ’s mhaireadh seo, ach bha an t-sìde ann an Inbhir Nis, a’ chiad baile san do thadhail e, cho tioram ’s cho taitneach ’s a b’ àbhaist agus fhuair e na tidsearan anns na sgoiltean cho laghach, càirdeil ’s a bha dùil aige. A bharrachd air seo bha e còrdadh ris gun robh saorsa aige bhith siubhal feadh na dùthcha an àite bhith na phrìosanach ann an oifis.

Cha do chòrd e ris cho math bhith tadhal air na bùthainnean leabhraichean a bhuineadh do “Thaigh-Foillseachaidh Alba”. Bha dithis no triùir dhe na manaidsearan Gaidhealach agus bha iadsan aoibheil, còir gu leòr, agus bha iad suas ann am bliadhnaichean, ach bha a’ chuid bu mhotha dhe na manaidsearan de sheòrsa eile. Bha treud dhiubh à taobh a deas Alba no à Sasainn. Bha iad na b’ òige cuideachd. Bha iad modhail gu leòr, ach bha iad fuar, fad-às agus thug Alasdair an aire gur ann ainneamh a dhèanadh duine aca gàire.

Bha fear dhiubh a bu bheag air Alasdair na bu mhotha na càch. ’S e Mullins an t-ainm a bha air agus bha e na mhanaidsear air a’ bhùth ann an Inbhir Nis. Aon turas dh’ aidich Alasdair dha gun do dhìochuimhnich e liosta leabhraichean a bu chòir a bhith aige.

Rinn Mullins snodna-gàire fuar.

“Cha thoigh leinn mearachdan!” ars esan. Ach nuair sin thuirt e, “Tha mi cinnteach nach dèan thu an aon rud an dàrna uair!”

Nuair a dh’fhàg e a’ bhùth bha inntinn Alasdair caran troimhe chèile agus bha seòrsa de dh’ eagal air. Bha bagairt air a bhith anns a’ ghuth aig Mullins nach do dh’fhiach e ri chleith. Ach cha b’ e Mullins leis fhèin. Dh’fhairich Alasdair an aon t-slèagachd fhuaraidh ann an treud dhe na manaidsearan eile cuideachd.

An ath thuras a thadhail Alasdair anns a’ bhùth ann an Inbhir Nis an deaghaidh bhith air falbh a’ tadhal air sgoiltean san taobh tuath dh’innis tè dhe na h-igheanan dha gun robh Mgr Mullins air falbh ann an Glaschu agus choinnich e ris an iar-mhanaidsear Mgr Donnchadh MacPhàil, duine aoibheil à Inbhir Nis fhèin.

“Chan urrainn dhomh ràdh gum bheil mi duilich faighinn cuidhteas e!” ars Mgr MacPhàil ri Alasdair ’s iad a’ bruidheann air Mullins. “Tha an duine cur gaoir nam fheòil, ’s cha do thachair mi ri mòran nam bheatha a b’ urrainn dhomh sin a ràdh mun dèidhinn. Leis an fhìrinn innse...” Rinn e a ghuth na b’ ìsle, “tha tòrr dhen fheadhainn ud a tha toirt orm a bhith faireachadh an aon dòigh.”

“An do thachair thu ri mòran dhe na manaidsearan eile?” dh’fhoighnich e.

Dh’aom Alasdair a cheann.

“Uill, innsidh mise dhut...” arsa MacPhàil. Nuair sin dh’ atharraich e inntinn.

[TD 18]

Choimhead e timcheall na bùtha agus ged nach robh rim faicinn ach pàirt de na caileagan a’ frithealadh do dh’ fheadhainn a bha ceannach leabhraichean agus pàipearan-naidheachd dh’ ìslich e ghuth a-rithis.

“Tha mise gabhail mo bhiadh meadhon latha ann an “Taigh-bìdh Sheòrais” timcheall an oisean ann an Sràid an Aonaidh,” ars esan. “An urrainn dhut mo choinneachadh an sin aig uair an-diugh?”

“Aig uair. Glè mhath!” ars Alasdair.

“Chunnaic mi anns a’ bhùth thu an t-seachdain seo chaidh,” arsa MacPhàil dà uair a thìde an deaghaidh sin ’s iad nan suidhe aig bòrd anns an taigh-bìdh. “Dh’aithnich mi ort nach bu toigh leat Mullins agus thuirt mis rium fhìn. “Chan e fear dhiùbh-san a tha ann!”

Rinn Alasdair gàire. “Tapa leibh!” ars esan.

Ach bha MacPhàil ann an da-rìribh.

“’S e mo bheachd-sa gu bheil rudeigin neònach a’ dol air adhart!” ars esan. “Dh’innis mi do Sheàirdeant MacCoinnich dhen phoilis a tha fuireach an ath dhoras dhomh dè bha mi smaoineachadh, ach tha esan a’ ràdh gu bheil iad a’ cluinntinn na ceudan de sgeulachdan, coltach ris an tè agamsa ’s gu bheil mi leigeil ruith le mo mhac-meanmainn. Tha fhios aige gur toigh leam a bhith leughadh sgeulachdan detective, gu h-àraidh on chaochail Sìlis, a’ bhean agam. Tha mi ’g innse seo uile dhut an toiseach a chum gum bi fhios agad gur urrainn dhomh coimhead orm fhìn on taobh a-muigh!”

Cha do leig Alasdair air dè bha e smaoineachadh ged a bha e cinnteach, cha mhòr, gun robh an seàirdeant ceart. Bha e ro shoirbh trusdair sgeulachd a dhèanamh de Mhullins. Bha e ga fhreagairt cho math.

“Dè rinn amharasach thu an toiseach?” ars esan.

“Uill, tha e mar seo,” arsa MacPhàil. “Chan eil aon rud is urrainn dhut do chorrag a chur air, ach tha leithid de rudan neònach ceangailte ris a’ ghnothach.”

“Agus dè iad sin?” dh’fhoighnich Alasdair ’s e fàs caran mì-fhoighidneach.

“Uill, ’s e chiad rud a fhuair mi mach nach eil, a-rèir coltais, na tha iad a’ reic de leabhraichean a’ freagairt na tha aca de bhùthainnean ’s de dhaoine. ’S rud eile, tha coinneamh aca uair san t-seachdain sa’ bhùth an seo.”

“Manaidsearan nam bùthainnean?”

“Seadh. Shin agad e. ’S chan eil bodach Siosal à Inbhir Pheotharain no MacBheathain às a’ Chananaich ann, ach an fheadhainn eile. Tha na coinneamhan gu math fada agus tha doras an rùim anns a bheil iad air a chumail glaiste.”

“Ach nach fhaodadh gur e gnothaichean leabhraichean air am bi iad a’ bruidheann?” ars Alasdair.

“Ach, fuirich gus an innis mi dhut,” ars am fear eile. “Aon turas, cha robh ann ach aon turas, cuimhnich, ach bha gu leòr ann, thachair dhomh faighinn a-staigh gu tè dhe na coinneamhan aca.

“Bha e goirid an deaghaidh do Mhullins tighinn na mhanaidsear. Bha mi coma ged a fhuair esan an t-àite. An deaghaidh bàs Silis chaill mi m’ ùidh ann an gnothaichean

[TD 19]

mar sin.

“Chaidh boireannach ann an laigse anns a’ bhùth. Bha fhios agam gun robh bocsa nan cungaidhean-leighis anns an rùm-cùil, ach leis gun deach mi nam bhoil cha robh cuimhne agam gun tuirt Mullins nach robh cead aig duine eile dhol a-staigh dhan rùm air chor sam bith.

“Co-dhiù bhrùth mi staigh dhan rùm nam chabhaig...bha cuideigin air an doras fhàgail gun a ghlasadh.

“Bha Mullins na sheasamh aig ceann a’ bhùird. Bha e ’g èigheach rudeigin mu ‘Chaidreachas na h-Iolaire’...‘Cha chuir an Caidreachas suas le slaodaireachd sam bith!’ Sin a bha e ràdh. Nam faiceadh tusa an t-aodann aige nuair a chunnaic e mise! Bha dùil agam gun robh grèim cridhe dol a thighinn air!”

“Dh’innis mi dha dè bha dhìth orm agus cha mhòr nach do shad e am bocsa orm! Nuair a bha mi dol a-mach chuala mi e ràdh ri càch ann an guth feargach, ‘Bha còir aig an doras ud a bhith glaiste!’ Bha e ann am fìor dhroch thrum a’ chuid eile dhen latha. Riamh o nuair sin thathas a’ cumail a’ bhocsa chungaidhean-leighis air sgeilp bhig anns an trannsa eadar a’ bhùth agus an rùm-cùil.”

“Ach nach fhaodadh gur ann gam brosnachadh gus tuilleadh a reic a bha e?”ars Alasdair. “Nach i an iolaire comharradh na companaidh!”

“O, ’s e brosnachadh air choreigin a bha ann ceart gu leòr, ach chan ann air reic leabhraichean a bha e mach idir. Tha mi mionnaichte às a sin. Bha còir agadsa na h-aodannan aca fhaicinn! Ach a bharrachd air sin bha bàs an fhir a bha romhad fhèin anns an obair, Mgr Carron.”

“Chuala mi mu dheidhinn sin. Nach robh tubaist aige coimhead air eòin. Chaidh e le creig!”

“Chaidh e le creig ceart gu leòr, ach chan e tubaist a bha ann idir. Latha soilleir, grianach agus e cho eòlach air na monaidhean. Fhuair e mach cus!”

“Na dh’innis thu dha-san na dh’innis thu dhòmhsa?” ars Alasdair.

“Dh’innis agus fhuair e-fhèin a-mach rudeigin. Bha e dol a thadhal orm feasgar an latha chaidh a mharbhadh!”

“Ach chan eil am polasman gad chreidsinn!”

“Nach fhaodadh gu bheil pàirt dhiubh fhèin anns a’ ghnothach!”

A-nis cha mhòr nach robh Alasdair cinnteach gur e duine caran èibhinn a bha ann an Donnchadh a bha leigeil ruith leis a’ mhac-meanmainn aige.

“Carson nach do leig sibh suas ur n-obair ma bha sibh a’ smaoineachadh gun robh cunnart ann?” ars esan.

“Gu dearbh cha dèan mi a leithid a rud! Tha mi ga fhaicinn mar mo dhleasdanas. Co-dhiù, chan eil agam ach mi-fhìn bhon chaochail a’ bhean agam.”

Dh’fhàs aodann cho tùirseach gun do dh’fhairich Alasdair duilich air a shon.

Rug MacPhàil air ghaoirdean air Alasdair nuair a dh’èirich e airson falbh.

“Fiach gun toir thu ’n aire ort fhèin, ’ille!” ars esan. “Sin agad Seàirdeant MacCoinnich a’ tighinn a-staigh ach feumaidh mise tilleadh dhan bhùth.”

[TD 20]

An deaghaidh do Dhonnchadh MacPhàil falbh, choisich Alasdair a-null gu far an robh am polasman àrd, caol na sheasamh.

“Tha mi creidsinn gur aithne dhut Donnchadh MacPhàil?” ars Alasdair. Rinn MacCoinnich gàire.

“Tha e fuireach an ath dhoras dhomh,” ars esan. “Duine còir...ach bhon chaochail a’ bhean aige!...Uill, chuir e seachad beagan mhìosan ann an ospadal inntinn! Tha e leughadh tuilleadh ’s a’ chòir dhe na sgeulachdan detective, tha e buailteach leigeil ruith le mhac-meanmainn!” Rinn e gàire a-rithist “Tha e gar cumail a’ dol!”

Dh’aom Alasdair a cheann.

’S e sin a bha mi smaoineachadh,” ars esan. “Donnchadh bochd!”

An deaghaidh dha beannachd fhàgail aig an t-seàirdeant chuimhinich Alasdair gun robh aige ri fònadh gu Catrìona airson a chur na cuimhne gum bitheadh e ann an Glaschu an ath oidhche. Rinn a bhith smaoineachadh oirre a n-uile latha taitneach dha agus bha e ’n deaghaidh fònadh ga h-ionnsaigh na h-uiread de thursan.

Bha a chridhe dol na bu luaithe mar a bhitheadh e a h-uile turas fhathast. ’S e Catrìona fhèin a fhreagair am fòn.

“Alasdair an seo,” ars esan. “Tha mi ’n dòchas gun urrainn dhut tighinn a-mach còmhla rium an ath oidhche?”

“’S urrainn mi sin, Alasdair,” ars ise. “Ciamar a tha thu?”

Bha a guth blàth agus càirdeil. Bha e mar gun robh i làthair anns a’ bhocsa-fòna. Dh’iarr i air a coinneachadh aig a’ “Chafaidh Rondeau”.

“Thèid mi ’n urras nach fhuirich sinn ann an sin fad na h-oidhche an turas seo!” ars esan.

“Tha mi coma ged a dh’fhuiricheadh!” ars ise.

Lean am blàthachadh cridhe a dh’fhairich e anns a’ bhocsa-fòna ris fad an fheasgair. Bha e mar nach robh e gu diofar ciamar a chuireadh e seachad am feasgar, ach an deaghaidh àm dìnnearach chaidh e airson cuairt timcheall a’ bhaile. Bha na sràidean làn de luchd-turais agus am baile uile soilleir ann an gathan grian an fheasgair. Choimhead a air a’ chòmhlan phìobairean a bha cluich anns a’ phàirce airson greis agus nuair sin chaidh e staigh dhan “Charleton” airson botal leann.

Mhill e ’n gnothach air beagan nuair a chunnaic e Mullins agus fear dhe na manaidsearan eile nan suidhe aig ceann a’ bhàir. ’S gann gun do leig iad orra gum faca iad e agus dh’fhan e leis fhèin aig ceann a-bhos a’ bhàir. Chuir e crìoch air an leann cho luath ’s b’ urrainn dha agus dh’èirich e airson falbh. Ghabh e iongnadh nuair a thàinig Mullins a-nall gu far an robh e aig an doras.

“Tha e duilich mar a thachair do MhacPhàil” arsa Mullins.

“Dè thachair dha?”

“O, nach cuala tu idir? Chaidh a leagail le làraidh air a rathad dhachaigh a-nochd. Bha e marbh mus do ràinig an ambulance an t-ospadal!”

[TD 21]

6 Fear na Deise Loirich

Cha robh atharrachadh sam bith air an oifis ann an Glaschu nuair a chaidh e staigh feasgar an ath latha an deaghaidh a thurais à Inbhir Nis. ’S gann gun creideadh e gun do ghabh na rudan a thachair an dè àite.

Chaidh e staigh gu stèisean poilis a’ bhaile an deaghaidh do Mullins innse dha mu bhàs Dhonnchaidh a dh’iarraidh fiosrachaidh mun bhàs. Chaidh innse dha gun do thuit MacPhàil far a’ chabhsair air an robh sluagh dùmhail air beulaibh làraidh ann an Sràid an Acadamaidh agus nach b’ urrainn dhan làraidh stad. Bhathas dhen bheachd gun deach e ann an laigse leis an teas o nach robh a chridhe ro làidir.

“’S cha robh teagamh sam bith anns a’ ghnothach?” ars Alasdair.

“Ciamar?” ars an t-oifigeach.

“Chan ann le droch rùn duine sam bith a thachair e?”

“Chan ann, mura urrainn dhuibh fhèin càil ùr sam bith innse dhuinn a thaobh sin!”

Rinn Alasdair doth. Nuair sin dh’fhairich e cho faoin ’s a bha an rud a bha e dol a ràdh ’s gun do chrath e a cheann.

Rinn an t-oifigeach sgrùdadh geur air aodann.

“An e caraid dhuibh-se a bh’ ann, a Mhgr MhicRailt?”ars esan.

“Cha do chuir mise eòlas air gu ’n diugh fhèin, ach bu thoigh leam e.”

“Tha fhios agam gum faod gnothach mar seo a bhith na bhuille, ach thèid mi ’n urras nach do dh’fhairich e càil. Tha mi smaoineachadh gur e an rud as fheàrr as urrainn dhuibh-se a dhèanamh a dhol dhachaigh agus cadal math fhaighinn.”

B’e sin rud nach d’fhuair Alasdair. Bha e tionndadh na thuirt MacPhàil ris an latha roimhe sin na inntinn agus mar bu mhotha bha e smaoineachadh air ’s ann bu choltaiche ris an fhìrinn a bha e dol. Bha MacPhàil a-rèir coltais, buailteach air leigeil ruith le mhac-meanmainn, ach air a shon sin bha inntinn Alasdair anshocrach. Chuimhnich e air an rabhadh a thug fear na deise loirich dha a’ chiad latha bha e anns an oifis agus an sealladh a fhuair e air anns a’ chàr còmhla ri Diack agus Stevenson. Agus cuideachd bha chuid as motha dhen fheadhainn a bha ag obair aig “Taigh-Foillseachaidh Alba” caran neònach. Fhuair e cadal mu dheireadh mu chòig uairean ach ’se cadal bruailleanach a bha ann agus cha robh sannt sam bith aige air èirigh nuair a chaidh an alàrum dheth aig leth-uair an deaghaidh seachd.

Bha e faireachadh gu math sìos anns an inntinn mu dheidhinn fhèin agus an obair. Bha e coltach nach b’ urrainn dha faighinn air adhart le mòran dhe na daoine bha ’g obair aig a’ chompanaidh ach feadhainn mar a bha Ailean Moireach agus MacPhàil, feadhainn a fhuair an aon seòrsa togail no an aon seòrsa foghlaim ris fhèin. Bha e gabhail eagal gun robh inntinn gu math neo-sheasmhach aige ’s nach robh e cho comasach ’s a bu chòir dha a bhith airson a rathad a dhèanamh anns an t-saoghal.

[TD 22]

Thòisich an neul a bha air inntinn air togail nuair a smaoinich e air Catrìona. Bha a’ ghrian a’ deàrrsadh nuair a thòisich an càr air a’ mhonadh os cionn Inbhir Nis a dhìreadh, ’s bha dathan na mòintich, gorm ’s buidhe ’s donn, a’ toirt togail dha.

An deaghaidh dhol a-staigh dhan oifis rinn Alasdair air an rùm aig Mgr Fulton airson cùnntasan nam manaidsearan agus a chùnntas fhèin a thoirt seachad.

“Tha iad sin a’ dol dìreach gu Mgr Diack,” arsa Fulton nuair a fhuair e iad.

“An robh cuairt mhath agad?”

“Bha ach chuir bàs Mhgr MhicPhàil sgleò air a’ ghnothach.”

“Chuala mi mu dheidhinn sin,” arsa Fulton. “Gnothach brònach ged is e duine caran ait a bha ann!”

Rinn Alasdair toileachas cuideach ri aghaidh shunndaich Ailein Mhoirich.

“Uill, ’ille, tha thu coimhead caran sgìth! A bheil dad ceàrr?”

“Dìreach sgìos, Ailein. Chì mi rithis thu.”

Bha e seachd uairean ’s e air a rathad a choinneachadh Catrìona mus do dh’fhairich Alasdair gu làn aige fhèin a-rithis.

Fhuair e briseadh-dùil na bu mhotha na bha còir aige nuair a chunnaic e nach robh i anns a’ chafaidh roimhe ged a chaidh aige air àite fhaighinn dhan chàr ’s an cafaidh a ruigheachd còig mionaidean roimh ’n àm. Dh’fhan e gu mì-fhoighidneach airson còig mionaidean fichead eile mus do chuir e roimhe fònadh gu dachaigh Catrìona.

Bha clag na fòna a’ dol airson greis mus do fhreagair guth fireannaich e.

“Seadh!” ars an guth.

“Eil fhios am b’ urrainn dhomh bruidheann ri Catrìona?” ars Alasdair.

“Tha, tha eagal orm gu bheil Catrìona air falbh air saor-làithean.”

“Ach gheall i mo choinneachadh a-nochd! Tha mi cinnteach nach leigeadh i sìos mi anns an dòigh sin!”

“Cha...cha robh i gu math!”

“Chan eil i gu math! An e rud dona a tha ann!”

Dh’fhairich Alasdair a chridhe bualadh gu làidir.

“Chan e. Faodaidh tu fònadh nuair a thilleas i.”

“Cuin?”

“O, an ceann mìos.”

“S fheàrr dhomh innse dhuibh cò th’ annam....” thòisich Alasdair ach bha am fear eile air a’ fòn a chur sìos.

Nuair a thàinig e mach às a’ bhocsa-fòna agus a cheann na bhoil chuimhnich Alasdair cho toilichte ’s a bha e an turas mu dheireadh a bha e fònadh gu Catrìona.

Cha b’ urrainn dha chreidsinn gun leigeadh i sìos e. An robh an duine air a bhith dèanamh mar a dh’iarr i air? Dh’fhairich Alasdair nàire airson seo a smaoineachadh nuair a chuimhnich e cho blàth laghach ’s a bha i air a’ fòn an oidhche roimhe sin. Agus bha an guth air a’ fòn cho fann ’s cho marbh. Bha rudeigin ceàrr. Choisich e timcheall airson greis ’s gun fhios aige, cha mhòr, dè bha e dèanamh. Nuair sin rinn e suas inntinn.

[TD 23]

“Thèid mi a dh’ionnsaigh an taighe aice airson faighinn a-mach dè tha ceàrr,” thuirt e ris fhèin.

Cha b’urrainn dha smaoineachadh air a dhol air ais dhan taigh loidsidh aige agus inntinn anns an staid san robh i.

Cha robh e fada ruigheachd an taigh aig Catrìona. Ruith e suas na steapaichean agus bhrùth e putan a’ chluig.

Bha e feitheamh, shaoil e airson ùine mhòr agus nuair sin bhrùth e ’m putan a-rithis.

An deaghaidh sin chuala e doras a’ fosgladh am broinn an taighe agus ceum a’ tighinn chun an dorais aghaidh.

Dh’fhosgail an doras.

“Uill, dè tha thu ’g iarraidh?” dh’fhoighnich an duine a dh’fhosgail e.

Na sùilean marbh ’s an deise loireach liath. Dh’aithnich Alasdair anns a’ bhad e ged nach robh ad air an turas seo. ’S e an duine a chunnaic e anns a’ phàirce a bha ann, an duine a thug an rabhadh neònach ud dha, an duine a chunnaic e anns a’ chàr còmhla ri Diack ’s Stevenson.

[TD 24]

7 Fàileadh an Uilc

Thug Alasdair greiseag a’ gabhail a-staigh gur feumaidh gum b’ e bràthair athair Catrìona a bha ann. Bha e sàmhach cho fada gun do chuir an duine a’ cheist an dàrna turas.

“Dè tha thu ’g iarraidh?”

Bha Alasdair dìreach dol a ràdh, “Nach eil cuimhne agaibh orm idir?” nuair a dh’fhairich e samh siogàir agus a thuirt guth eile,

“Nach iarr sibh air a’ bhalach tighinn a-staigh, a Mhgr Ghrannd?”

Dh’aithnich Alasdair an guth mìn aig Diack mus tug e ’n aire dhan cheann mhaol aige thairis air gualainn Mhgr Ghrannd.

Airson mionaid no dhà an deaghaidh dha bhith air a thoirt a-staigh agus seuthar a thoirt dha bha Alasdair a’ faireachadh mar a bhitheadh e uaireannan eile nuair a bhitheadh strèin air, bha e mar gum bitheadh e taobh a-muigh na bodhaig aige fhèin a’ faicinn a h-uile càil a bha tachairt dha.

Bha Diack a’ foighneachd dheth mun chuairt gu Inbhir Nis agus bha e-fhèin ga fhreagairt, ’s a’ ràdh gun do chòrd i ris.

“Seadh,” arsa Diack. “Chunnaic mi ’n cùnntas agad. Tha mi smaoineachadh gun dèan thu glè mhath.”

Bha bràthair athair Catrìona shuidhe mun coinneamh gun a bhith ràdh guth ’s a shùilean a’ sealltainn seachad air ceann Alasdair.

Cha mhòr nach robh Alasdair ag èigheach, “Càite a bheil Catrìona? Dè rinn sibh rithe?” ach chaidh aige air grèim a chumail air a bhuadhan. Mura b’ e ise cha robh e air fuireach mionaid eile san taigh ud, oir bha Diack, a dh’ aindeoin nam faclan brèagha aige ga choimhead ann an dòigh fhuair, neònach a bha cur gaoir na fheòil.

Mu dheireadh thuirt Diack, “’S cinnteach gur e thusa a dh’fhòn o chionn greiseig a’ foighneachd mu Catrìona Ghrannd?”

Nuair a dh’aom Alasdair a cheann rinn Diack snodha-gàire ach cha robh blàths sam bith anns na sùilean aige.

“Cha robh fhios agam gum b’ aithne dhut nighean bràthair fear dhe na fir-stiùiridh againn!” ars esan.

Thuirt an Granndach ann an guth dùr, “Tha eagal orm gun deach Catrìona air falbh air saor-làithean...”

Bhris Diack a-staigh air a’ chòmhradh aige.

“Tha mi smaoineachadh gun do dh’innis sibh sin do Mhgr MacRailt mar tha, Uisdein,” ars esan.

Thionndaidh e gu Alasdair.

“’S e thachair gun do dh’fhàs Catrìona tinn aig a h-obair anns a’ mhadainn an-diugh

[TD 25]

agus chuir Mgr Grannd, nach eil air a bhith gu math e-fhèin o chionn ghoirid, a dh’ iarraidh an dotair.”

Rinn e snodha-gàire ris a’ Ghranndach ach cha do nochd am fear eile faireachdainnean sam bith.

“Thug an dotair sùil oirre agus thuirt e gu robh i air a claoidh anns an inntinn agus gur e an rud a b’fheumaile dhi falbh air saor-làithean airson mìos. Co-dhiù,” dh’èirich e airson sealltainn gun robh an còmhradh seachad, “chì thu i aig ceann na h-ùine sin ma bhitheas i deònach!”

Thionndaidh e airson an doras fhosgladh do Alasdair agus anns an tiotan sin choimhead Alasdair ann an sùilean a’ Ghranndaich agus bha aghaidh an duine nochdadh leithid de dh’ eu-dòchas nach fhaca Alasdair riamh roimhe agus aig an aon àm bha e mar gun robh an duine guidhe air gun ghuth a ràdh.

Aig an doras aghaidh thuirt Diack ann an guth ìseal, “Mar a thuirt mi cheana, chan eil Mgr Grannd e-fhèin gu math. ’S e seann charaid dhòmhsa a tha ann. Tha mi smaoineachadh gum bu chòir fois a leigeil leis fhèin ’s le nighean a bhràthar airson mìos!”

Cha do chuir Diack mòran de chudthrom a bharrachd air na faclan mu dheireadh ach cha robh teagamh sam bith anns a’ ghnothach gun robh e toirt òrdan seachad agus cuideachd bha bagradh anns a’ ghuth aige. Bha guth Diack a’ nochdadh foighidinn a bha cumail srian air aigne le spàirn ach nach maireadh mòran na b’ fhaide nan rachadh a bhuaireadh.

Cha robh fiamh-ghàire no eile air aodann Diack nuair a dh’fhosgail e ’n doras mòr.

“Feasgar math, a Mhgr MhicRailt!” ars esan.

Dhùin an doras air cùlaibh Alasdair ga fhàgail a’ smaoineachadh nach robh e ach aig toiseach àmhghairean a bha dol ga fhiachainn gu smior a chnàmhan agus le inntinn nach robh ann an staid ro mhath airson cus smaoineachaidh a dhèanamh. Ach bha fhios aige air aon rud. Ge bith dè thachradh gheibheadh e mach dè thachair do Chatrìona.

An ath mhadainn dh’fhòn e dhan leabharlann far an robh Catrìona ag obair airson faighinn a-mach co-dhiù ’s e an fhìrinn a bha aig Diack no nach b’ e.

“Tha eagal orm nach robh a’ Mhdn-uasal Ghrannd gu math an dè agus nach b’ urrainn dhi tighinn a dh’ obair. Chan eil i seo an diugh nas motha. Dh’fhòn caraid dhi sa’ mhadainn an-diugh agus thuirt e gun do dh’òrdaich an dotair mìos a ghabhail far a h-obrach on bha i air a claoidh san inntinn.”

Chuir Alasdair sìos pìos làimhe na fòna agus sheas e le làimh air. Bha e fhathast cinnteach gun robh Catrìona ann an cunnart air choreigin. Bha e air oidhche bhuaireasach a chur seachad anns an do chuir e roimhe uair an deaghaidh uair a dhol dhan phoilis leis an stòiridh aige. Ach ciamar a dhearbhadh e gun robh càil às an rathad air tachairt? Sin a’ cheist a chuir e air fhèin. Nach saoileadh na poilis nach robh ann ach duine nach robh ceart anns an inntinn agus a bha buailteach leigeil ruith le mhac-meanmainn gun bunait sam bith aige airson na rudan a bha e cumail a-mach.

Bha rudeigin eile ann cuideachd. Bha ’n dòigh anns an do choimhead an Granndach

[TD 26]

na aodann mar gun robh e guidhe air, “Na dèan càil agus na can guth!” Dh’innis Catrìona fhèin dha cho math ’s a bha bràthair a h-athar air a bhith dhi. Shaoileadh duine nach leigeadh e leatha a bhith ann an cunnart ro mhòr gun rudeigin a dhèanamh mu dheidhinn. Ach a dh’aindeoin sin bha rudeigin ceàrr.

“A bheil dad ceàrr, Alasdair?” dh’fhoighnich bean-taighe an taigh-loidsidh dheth. “Tha do bhreacaist deiseil.”

“Chan eil, a Mhuireall,” ars esan, “dìreach rudan ceangailte ri m’ obair.”

“Uill, cha bu chòir dhut leigeil leis do bhiadh a mhilleadh ort!”

Chuir i truinnsear mòr lite air a bheulaibh agus choimhead Alasdair air le uabhas. Ach aon uair ’s gun do thòisich e air ithe fhuair e mach gun robh barrachd acrais air na shaoil e agus chuir e crìoch air an lite agus air ugh air a ghoil cuideachd.

Bha e faireachadh beagan na b’ fheàrr an deaghaidh sin agus sheall e air uaireadair. Bha e cairteal gu naodh agus bha aige ri bhith aig obair aig naodh uairean.

“Cha ghabh mi ’n còrr cofaidh, a Mhuireall,” ars esan agus chaidh e mach chun a’chàir.

Bha a’ ghrian a’ deàrrsadh air Sràid Sauchiehall agus air an iolaire de phràis a bha ri balla na h-oifis aig ‘Taigh-Foillseachaidh Alba’, ach a dh’ aindeoin solas na grèine bha Alasdair a’ faireachadh gun robh rudeigin olc is mallaichte ceangailte ris a’ chomharradh air a’ bhalla.

Cha robh mòran teagaimh aige nis gun robh Diack agus a chàirdean an sàs ann an olc air choreigin agus gun robh an dòigh mhìn aig Diack a’ falach rùn neo-thruacanta na rudan a bha na bheachd a thoirt gu buil. Cha robh mòran teagaimh aige na bu mhotha gun deachaidh MacPhàil a mharbhadh airson gun d’fhuair e mach cus. Cò an ath dhuine rachadh a mharbhadh airson an aon adhbhar. Dh’fairich e a’ mhadainn a’ fàs fuar.

Stad e air taobh thall na sràide bhon oifis. Dè bha cur bacaidh air o dhol dhan stèisean agus trèan Mhallaig a ghlacadh am feasgar ud fhèin? Bhitheadh e aig an taigh anns an Eilean am beagan uairean a thìde.

Ach bha fhios aige nach dèanadh e leithid a rud. Dè mu dheidhinn Catrìona? Cha b’ urrainn dha smaoineachadh air a bheatha dol air adhart às a h-aonais a-nis ’s ciamar a b’ urrainn dha slìogadh air falbh ’s a fàgail ann an spògan Diack. Dh’atharraich a bheatha barrachd na bha dùil aige a’ mhadainn a chaidh e shireadh obrach anns a’ chompanaidh seo. Bha e air rathad air nach b’ urrainn dha tionndadh air ais. Dhìrich e e-fhèin agus choisich e gu dùr a dh’ ionnsaigh na h-oifis air taobh eile na sràid, a’ fàgail ùpraid aighearach Sràid Sauchiehall às a dheaghaidh.

Cha mhòr nach do bhuail e ann an Ailean Moireach anns an trannsa.

Uill, ’ille dè ’n trum an-diugh?” ars esan. “Tha Fulton ag iarraidh d’ fhaicinn airson bruidheann mu ’n ath chuairt agad.” Thug e sùil na bu gheura air Alasdair.

“Chan eil thu coimhead ro mhath fhathast! Chan e chaileag ud ris an robh thu bruidheann aig a’ phàrtaidh as coireach, an i?”

Ghabh e iongnadh leis an dòigh anns an do ghabh Alasdair seo.

Rug Alasdair gu teann air ghaoirdean air.

[TD 27]

“Carson a thuirt thu sin?” ars Alasdair gu dùrachdach. ’S e nighean bràthair athair a’ Ghranndaich a tha thu ciallachadh, nach i?”

“An e nighean bràthair athair a’ Ghranndaich a tha innte? Nan robh fhios air a bhith agam air sin bha mi-fhìn air barrachd tìde a chur seachad a’ còmhradh rithe! Co-dhiù, tha mi duilich droch naidheachd a thoirt dhut! Ach chunnaic mi ann an càr an dè i còmhla ris an trusdair ud, Stevenson, ’s dòcha gum bu chòir dhut a dìochuimhneachadh. ‘Anmhainneachd nam boireannach’ mar a thuirt am bàrd Sasannach!”

Shlìob e gualainn Alasdair le co-fhaireachdainn mus do thionndaidh e air falbh.

Stevenson. Dh’fhàs aodann Alasdair teth leis an eudachd ged a bha e cinnteach nach do dh’fhalbh Catrìona le cead fhèin.

“Aon rud eile!” dh’èigh e às deaghaidh Ailein. “Dè rathad a bha an càr a’ gabhail?”

“Tha mi smaoineachadh gur ann gu tuath,” fhreagair am fear eile.

Bha inntinn fhathast troimhe chèile nuair a chaidh e staigh gu oifis Fulton.

“Uill, a-rèir coltais, rinn thu glè mhath air a’ chuairt mu dheireadh,” arsa Fulton ris. Tha thu falbh a-màireach a-rithis, a’ tòiseachadh ann an Inbhir Nis ach bithidh tu ’g obair nas fhaide ’n ear an turas seo, a’ dol gu Inbhir Narann, Farrais, Eilginn agus Obair Dheadhain. Agus feumaidh tu a bhith air d’ aire. Tha Mgr Diack a’ dol dhan taigh samhraidh aige, anns a’ Ghleann Riabhach ann an Siorrachd Inbhir Nis agus ’s cinnteach gun tadhail e air cuid de na bùthainnean. “Aite ro bhrèagh air a shon-san!” smaoinich Alasdair.

“Eil fhios a bheil càil sònraicht fa-near dhaibh gam chur gu tuath cho luath a-rithis?” smaoinich Alasdair. Ach bha e toilichte bhith dol an aon rathad ri Catrìona agus bha e air cur roimhe gun d’rachadh e leotha cho fad ’s a b’ urrainn dha air sgàth Catrìona fhaicinn a-rithis. Bha e cinnteach gur e ’n aon dòigh air seo a dhèanamh, fuireach anns an obair a’ dèanamh mas fhìor nach robh amharas air mu thimcheall nì sam bith agus a bhith an dòchas gun togadh rudeigin ceann a threòraicheadh e gu Catrìona agus a bheireadh cothrom dha a dhol dhan phoilis.

Feasgar, an deaghaidh obair latha chrìochnachadh chaidh e dhachaigh dhan taigh-loidsidh aige, chaidh e ann an tuba teth uisge agus nuair sin chaidh e leabaidh. Bha e ’g iarraidh a bhith comasach air dèiligeadh ri rud sam bith a bha air thoiseach air. Thàinig e staigh air le seòrsa de iongnadh gun robh an t-eagal a bha air roimh Diack air traoghadh air falbh gu ìre agus gur e fearg an aghaidh Diack a bu mhotha bha e faireachadh a-nis. Dòcha gun cuireadh e iongnadh air Mgr Diack fhathast, ged a bha dùil aig a’ cheart fhear, a-rèir coltais, gun robh còir aige-san feum a dhèanamh de dhaoine, an cur an dàrna taobh agus ’s dòcha am marbhadh mar a thogradh e-fhèin.

[TD 28]

8 A’ Chaileag-Fhrithealaidh Bheag

Ràinig Alasdair Inbhir Nis dà uair a thìde na b’ fhaide na bha dùil aige. Chaidil e gu math an oidhche roimhe sin leis an sgìos agus an strèin a bha air anns na lathaichean roimhe sine, ach anns a’ mhadainn shaoil e gu robh e gun tùr an oidhche roimhe a bhith smaoineachadh gun d’ rachadh aige-san air làmh-an-uachdar fhaighinn air leithid Diack, ’s gun aon nì air am b’ urrainn dha a’ chorrag a chur no innse dhan phoilis. Nam bitheadh fhios aig Diack dè bha e smaoineachadh bhitheadh e ann an cunnart uabhasach, ach cha robh dòigh aige air faighinn a-mach fhathast, mura...Dh’fhàs Alasdair fuar a’ smaoineachadh air. Dè nam biodh càirdean aig Diack air a’ phoilis? Chaidh e-fhèin dhan phoilis nuair a chuala e mu bhàs Dhonnchaidh MhicPhàil. Dè ma chaidh sin innse do Diack? Bha an Seàirdeant MacCoinnich gu math dìcheallach a’ dèanamh soilleir dha cho cugallach anns an inntinn ’s a bha Donnchadh. Agus chaochail MacPhàil am feasgar sin fhèin. Nam biodh teagamh aca ann-san bhiodh Catrìona ann am barrachd cunnart na bha i roimhe.

An deaghaidh dha dhol a-staigh anns a’ chàr airson togail air gu Inbhir Nis thàinig e staigh air gur dòcha gun deachaidh rudeigin a dhèanamh air a’ chàr air sgàth faighinn cuidhteas esan. Uill, b’ urrainn dha rudeigin a dhèanamh mu dheidhinn sin co-dhiù. Thug e ’n càr timcheall dhan gharaids anns an robh a charaid, Teàrlach MacArtair, ag obair.

Chuir Teàrlach a-mach a cheann fon ramp far an robh e ’g obair.

“Tha thu ann, Alasdair!” ars esan ach nuair a chunnaic e aodann Alasdair, “Bheil dad ceàrr?” ars esan.

“Chan eil càil ceàrr ormsa, Theàrlaich,” ars Alasdair. “Ach am b’ urrainn dhut rudeigin a dhèanamh air mo shon? An urrainn dhut sùil a thoirt air a’ chàr fiach nach deachaidh buntainn ris?”

“Nì mise sin, ’ille”, arsa Teàrlach le aghaidh shòlaimte. “Ach nach bu chòir dhut a bhith dol dhan phoilis?”

Chrath Alasdair a cheann.

“Chan urrainn dhomh fhathast.”

An deaghaidh do Theàrlach sùil a thoirt air a’ chàr agus a ràdh nach robh càil ceàrr air tharraing Alasdair an dàrna taobh e.

“Mura cluinn thu bhuamsa an ceann trì latha,” ars esan, “theirig dhan phoilis. Can riutha gu bheil eagal ort gun do thachair rudeigin dhòmhsa agus gun robh eagal orm roimh cheannard na companaidh aig a bheil mi ’g obair Mgr Diack. Sgrìobh sìos na h-ainmean sin, ‘Diack’ agus “Taigh-Foillseachaidh Alba”. Can gun robh amharas orm gum b’ e esan bu choireach airson bàs Dhonnchaidh MacPhàil, fear-obrach aig a’ chompanaidh ann an Inbhir Nis, agus cuideachd airson Catrìona Ghrannd a tha càirdeach do fhear de cheannardan na companaidh a ghoid air falbh! Sgrìobhaidh mi-fhìn na h

[TD 29]

ainmean sin dhut,” ars esan agus chuir e sìos air pìos pàipeir iad. Cha robh mòran dòchais aige gun tigeadh mòran às a seo ach bha fhios aige gur e duine earbsach a bha ann an Teàrlach agus gun coimhlionadh esan a chuid-san dhen ghnothach.

“An ainm an Aigh, Alasdair, nach tèid thu dhan phoilis?” arsa Teàrlach.

“Chan urrainn dhomh. Chan eil dearbhadh sam bith agam agus nan dèanainn-sa sin dòcha gum bitheadh dithis co-dhiù air am marbhadh! Ach tha thu ceart! Chan urrainn dhomh sabaid nan aghaidh leam fhìn. Mura fhaigh mi tuilleadh dearbhaidh an ceann latha no dhà, sgrìobhaidh mi gu prìomh-chonstabal Ghlaschu agus ball-Pàrlamaid Inbhir Nis. Ach gun an tuilleadh dearbhaidh chan eil cail as dòcha tachairt na gun saoil iad gu bheil mi às mo chiall agus bithidh an uair sin barrachd cothroim aig Diack ’s a chàirdean. ’S e rud e, Theàrlaich, gum faodar a h-uile càil a th’ ann a mhìneachadh air dhòigh eile. Dh’fhaodadh iad Catrìona a mharbhadh ’s dèanamh mas fhìor gun do chuir i às dhi fhèin. Tha loighne aca bhon dotair a’ ràdh gu bheil i claoidhte anns an inntinn!”


Nuair a ràinig e Inbhir Nis rinn e air Sràid an Aonaidh agus chaidh e staigh gu “Cafaidh Sheòrais” airson a dhol thairis na inntinn dè ’n ath cheum a bu chòir dha ghabhail agus airson smaoineachadh dè chuireadh e anns na litrichean aige gu prìomh-chonstabal Ghlaschu agus ball-pàrlamaid Inbhir Nis. Cha robh e ’g iarraidh aghaidh

Sheall e suas nuair a thàinig a’ chaileag-fhrithealaidh timcheall.

“Bu thoigh leam cupa cofaidh,” ars esan, ach bha i mar nach robh i ’g èisdeachd ris. Bha i sgrùdadh aodainn gu dian. ’S e boireannach beag mu leth-cheud bliadhna dh’aois a bha innte le falt ro bhàn airson a bhith nàdurrach.

“An e thusa bha bruidheann ri Mgr MacPhàil an latha chaidh mharbhadh?” ars ise.

Chlisg Alasdair agus shuidh e suas anns an t-seuthar.

“S mi!” ars esan. “Dè as aithne dhutsa mu dheidhinn?”

“Fan mionaid!” ars ise. “Gheibh mi ’n cofaidh agad.”

Thill i le cupa cofaidh agus brioscaidean. Aig an aon àm phut i bileag a-staigh na làimh.

“Dh’iarr Mgr MacPhàil orm a’ bhileag seo a thoirt dhut an latha chaidh mharbhadh,” ars ise. “Bha e ’n còmhnaidh tighinn a-staigh ann an seo air a rathad dhachaigh airson cupa cofaidh. ’S e duine laghach a bh’ ann,” ars ise. Dh’fhàs a h-aodann tùirseach.

“Dìreach mus do dh-fhalbh e ’n latha sin, nuair a bha mi sgioblachadh a’ bhùird ri thaobh thuirt e rium, ‘Gheibh thu bileag fo phillean an t-suidheachain agam, Eilidh. Gheibh mi air ais e ma thig mi air ais a-màireach. Mura tig mise air ais, thoir e dhan fhear òg ris an robh mi bruidheann an-diugh, Alasdair MacRailt. Na toir dha na polasmain idir e!’

“Chaidh agam air grèim fhaighinn air a’ bhileig gun duine gam fhaicinn dìreach mus do dhùin sinn airson an fheasgair. Tha mi cho toilichte gun tàinig thu. Cha robh mi cinnteach dè dhèanainn.”

Chuir Alasdair crìoch air a chofaidh agus chuir e a’ bhileag na phòcaid.

[TD 30]

“Mòran taing airson na rinn sibh,” ars esan. “Dòcha gu bheil e nas cudthromaiche na tha sibh a’ saoilsinn.”

“Bha fhios agam nach bitheadh Mgr MacPhàil an sàs ann an droch rud sam bith!” ars ise, “agus gur feum gun robh adhbhar aige airson an nì a bha e dèanamh.”

“Bha sin aige,” ars Alasdair, “agus bha mise nam ghlaoic nach do ghabh mi barrachd suim dheth na bu tràithe! ’S e duine treun, misneachail a bha ann agus tha mi cinnteach gum bi cuimhne air fhathast airson an rud a rinn e!”

Chunnaic e gun robh na deòir na sùilean.

“Tha mi ’n dòchas gum bi,” ars ise, “ach cha toir sin air ais e.”

Cha do choimhead Alasdair air a’ bhileag gus an robh e anns an rùm aige anns an taigh-òsda ri taobh na h-aibhne.

Aon uair ’s gun robh an doras glaiste thug e mach a’ bhileag agus dh’fhosgail e i. Air an sgrìobhadh oirre bha na faclan.

“A’ sgrìobhadh seo ann an clòsaid na bùtha mus tèid mi dhachaigh...
Thàinig Mullins air ais feasgar agus bha coinneamh anns an rùm-cùil. Chaidh agam air cluinntinn pàirt dhe na bha iad a’ ràdh le mo chluais a chur ris a’ ventilator anns an stòir-leabhraichean. A-rèir coltais tha iad dol a dh’fhiachainn ri gnothaichean a dhèanamh cho dona agus is urrainn dhaibh ann am Breatann airson gum bi cothrom aig riaghaltas dhen fhìor làimh dheis cumhachd a ghabhail leis an làimh làidir...Tha iad ceangailte ri drugaichean, spreadhaidhean ’s a leithid...Tha iad dol a chumail a-mach nach eil an riaghaltas Tòraidheach a tha againn an dràsda gu feum sam bith on ’s e deamocrataich a tha anns a’ chuid as motha dhiubh...Ach,” bha stràc fo seo, “Tha e coltach gu bheil càirdean aca san t-seirbhis dhìomhair agus anns a’ phoilis...Dol a dh’fhiachainn ri gàbhaidhean adhbharachadh anns an riaghaltas...Dol a chur na coire air na Nàiseantaich...eagal orra romhpa-san...”

Bha pìos eile mar gun robh e sgrìobhte an deaghaidh làimhe, “Tha mi smaoineachadh gu bheil teagamh aig Mullins annam...Choimhead e orm ann an dòigh gu math neònach feasgar an-diugh...Chan eil tìde agam airson a’ chòrr. Seall air na pàipearan-naidheachd.”

Dh’fhan Alasdair na shuidhe a’ sgrùdadh na bileig. Bha dearbhadh an seo, ach an creideadh iad e? Co-dhiù, dh’fheumadh e na litrichean aige a sgrìobhadh a-nise. Bha e ceart, a-rèir coltais, anns an teagamh a bha aige ann am poilis Inbhir Nis. Dh’fheumadh e earbs a chur ann am prìomh-chonstabal Ghlaschu. Agus na pàipearan? Bha e air a bhith ro thrang o chionn ghoirid airson mòran leughaidh a dhèanamh, ach chuimhnich e air pàirt dhe na sreathan-cinn dhan tug e ’n aire anns na pàipearan...rudan ceangailte ri drugaichean a-measg nan deugaich...’s na daoine dubha, spreadhaidhean ann an Glaschu agus ann am bailtean Shasainn agus cuid de bhuill-pàrlamaid ag èigheach ag iarraidh riaghaltas smachdail.

Bha e soilleir gun robh e-fhèin ann an cunnart. Feumaidh gun robh iad amharasach mu dheidhinn ma dh’innis an Seàirdeant MacCoinnich dhaibh mun chòmhradh a bha aige ri MacPhàil agus ma bha fhios aca gun robh e cur cheistean mu bhàs MhicPhàil.

[TD 31]

“Feumaidh mi pàipear-sgrìobhaidh fhaighinn!” thuirt e ris fhèin.

Bha e togail duilleagan paipear-sgrìobhaidh bho bhòrd ann an rùm-suidhe an taigh-òsda nuair a phut cuideigin a ghaoirdean. Chlisg Alasdair ann an leithid do dhòigh ’s gun do bhrùchd fallas a-mach air a mhalaidh. Leig e osna faochaidh às nuair a chunnaic e cò bh’ ann...Màiri Dhòmhnallach, bean Aonghais, an geamair, seann charaid athar.

“Thìocais, Alasdair! Nach tu tha sgèanach! Feumaidh gu bheil thu ri rud falchaidh air choreigin!” Rinn i gàire, ach choimhead i air le seòrsa de dh’ iongnadh.

“Tha mi duilich, a Mhàiri,” ars esan. “Tha fhios agam gu bheil mi gam ghiùlan fhìn caran coltach ri eucoireach, ach tha mi caran iomagaineach an dràsda agus tha an t-adhbhar agam!”

Nuair sin rug e air ghaoirdean air Màiri agus stiùir e null gu bòrd i. Bha e air cuimhneachadh càite an robh Aonghas, an duine aice, ag obair.

“An urrainn dhut càil sam bith innse dhomh mu Mhgr Diack, an t-uachdaran ùr ann an Gleann Riabhach?” ars esan. “Nach eil Aonghas na gheamair ann an sin fhathast?”

Chrath Màiri a ceann.

“Fhuair Aonghas a leabhraichean goirid an deaghaidh dhan duine sin an t-àite ghabhail air mhàl, agus a h-uile gin dhe na seann searbhantan còmhla ris. ’S e coigrich a tha anns na searbhantan ùra air fad agus ’s e daoine gu math àraidh a tha annta cuideachd. Cha thoigh leamsa an coltas idir.

“Airson Diack, chan eil fhios aig duine air mòran mu dheidhinn ach chan eil gaol sam bith aca air agus cha ghabhadh tu iongnadh leis an sin, ’s e an deaghaidh na seann searbhantan a sgiùrsadh air falbh!”

Uill, cha robh mòran an sin smaoinich Alasdair ach gur e na daoine aig Diack fhèin a bha anns na searbhantan air fad agus cinnteach gun robh sin na chomharradh gun robh rudeigin aige ri fhalach. Ach bha e fiachainn ri cuimhneachadh air rudeigin eile ceangailte ri Taigh Ghlinn Riabhaich.

Bhris Màiri a-staigh air a smaointean.

“Tha pàrtaidhean aige airson daoine mòra,” ars ise. ’S e ‘oidhcheannan ciùil’ a th’ aige orra.”

Sin agad e! smaoinich Alasdair. Bha cuimhne aige leughadh anns na pàipearan mu “na h-oidhcheannan ciùil” aig Diack. Ach thàinig rudeigin a-staigh air a chuir inntinn air tac eile. Bha an càr anns an robh Catrìona, air a bhith siubhal gu tuath, a-rèir Ailein. Carson nach do smaoinich e air roimhe! Bha Stevenson, fear dhen luchd-cuidich aig Diack, air a bhith còmhla rithe. Agus thuirt Fulton gun robh Diack gu bhith ann an Gleann Riabhach airson mìos!

Thionndaidh e ri Màiri is inntinn na breislich.

“A bheil Aonghas aig an taigh?”

“Tha,” ars ise. “Cha d’fhuair e obair ùr fhathast ’s cha do rinn e cus sireadh.” Rinn i gàire. “Tha e cur seachad mòran tide shuas aig an t-seann bhothan ann an Coire Mhadaidh. Tha cuimhne agad air an àite Alasdair. Tha sinn an deaghaidh gu leòr sithinn is bradain a bhith againn.”

[TD 32]

Rinn Alasdair gàire. Bha Aonghas a’ toirt a-mach dìoghaltas air Diack na dhòigh fhèin.

Chuir Alasdair a làmh air a gualainn.

“Mhàiri, nam bitheadh sibh cho math ’s ràdh ri Alasdair coimhead a-mach air mo shon aig an t-seann chraoibh dharaich shuas air taobh a’ Ghlinn mu mheadhon latha a-màireach. Coinnichidh mi an sin e. Bithidh fhios aige fhèin air an àite tha mi ciallachadh.”

Bha e air inntinn a dhèanamh suas a dhol gu Gleann Riabhach a shireadh Catrìona agus ’s e duine math a bha ann an Aonghas airson a bhith làimh riut aig a leithid de dh’ àm.

“Nì mi sin, Alasdair, ach...”

“Chan urrainn dhomh an còrr a ràdh an dràsda, Mhàiri. Innsidh mi dhuibh a dh’ aithghearr dè tha tachairt. Bheil sibh dol dhachaigh a-nochd?”

“Tha, Alasdair. Tha mi ’n dòchas nach fhaigh thu ann an crois sam bith!”

“Na bitheadh dragh sam bith oirbh, a Mhàiri. Chì mi sibh an ceann latha no dhà.”

“Glè mhath ma tha,” arsa ise. “Seo Siùsaidh a’ tighinn. Bithidh sinn a’ tighinn an seo airson cofaidh nuair nach cosg sinn ar n-airgead uile!”

Air ais anns an rùm-cadail thug e sùil air na pàipearan-naidheachd a bha anns an t-seòmar-suidhe.

“UPRAID ANNS A’ PHARLAMAID”, leugh e. Bha cuid de bhuill-pàrlamaid ag èigheach airson cumhachdan làidir airson dèiligeadh ris an aimhreit shòisealta agus phoiliticeach anns an dùthaich air fad. Bha iad ag iarraidh barrachd chumhachdan an aghaidh stailcean, agus lagh an airm a chur an gnìomh ann an àiteachan.

Bhathas a’ gabhail dragh ann an iomadach àite cuideachd airson na bha de dhaoine òga ri drugaichean. Agus ghlac sreath-cinn eile a shùil.

“Mì-chiat eile air a chur an gnìomh leis na Nàiseantaich?” Bha iomradh air mar a chaidh ionad-tasgaidh uisge faisg air Dun Eideann a mhilleadh le stuth-spreadhaidh. Bha Pàrtaidh Nàiseanta na h-Alba a’ dol às àicheadh gu dian gun robh gnothach sam bith aca-san ris a’ ghnìomh uilc a chaidh a dhèanamh an sin no ris na gnìomhan uilc eile a ghabh àite o chionn ghoirid agus a bhathas a’ cur às an leth, ach bha feadhainn gu math àrd as a’ Phàrlamaid a’ cur teagamh anns na h-àichidhean aca.

Dh’fhairich Alasdair e-fhèin a’ fàs fuar fhads a bha e leughadh na cùnntasan sin agus bha nithean a’ sìor fhàs na bu shoilleire na inntinn. Bha e cinnteach gun robh “Taigh-Foillseachaidh Alba” ceangailte ri pàirt de na rudan sin air dhòigh air choreigin. ’S ann airson gun d’fhuair e mach cus a chaidh MacPhàil a mharbhadh.

Dè bu neo-chiontaich na lìon de bhùthainnean leabhraichean a’ breacadh na dùthcha. Agus anns gach tè bha fear-ionaid aca-san deiseil gu olc sam bith a rachadh òrdachadh a dhèanamh. Agus bha e-fhèin is Donnchadh ’s feadhainn eile dhen seòrsa ann airson sealladh brèagha, laghail a chur air a’ ghnothach...daoine beaga a dh’fhaodadh iad feum a dhèanamh dhiubh agus faighinn cuidhteas iad nuair a thogradh iad.

Cinnteach gun deach e-fhèin a chur gu tuath airson gum bitheadh e soirbh dhaibh faighinn cuidhteas e nuair a thogradh Diack. Dh’fhairich Alasdair a-rithis cho lag ’s

[TD 33]

a bha e. Dh’fheumadh e na litrichean a sgrìobhadh a-nochd. Bha e faireachadh gun robh tìde ruith a-mach. Agus nuair sin dh’fhiachadh e ri Catrìona a lorg. Dè b’urrainn dhasan a dhèanamh an aghaidh uimhir? Ach bha aon nì na fhàbhar. Cha bhiodh sùil aig Diack, innleachdach, seòlta mar a bha e, ri Alasdair fhaighinn air steap an dorais aige fhèin. Ach bha Alasdair ceàrr anns a’ bharail sin.

Thàinig gnogadh chun an dorais.

Nuair a dh’fhosgail Alasdair an doras bha Stevenson na sheasamh an sin is fiamh-ghàire air aodann.

Bha iad air tighinn ga iarraidh. Choimhead e timcheall air gu sgèanach airson tiotan mus tàinig e ga ionnsaigh fhèin. Chunnaic e Mullins na sheasamh air cùlaibh Stevenson.

“A Mhgr MhicRailt!” arsa Stevenson. “Bha beagan tàire againn gad lorg! ’S math gun do sgrìobh thu d’ ainm ann an clàr-ainmean an taigh-òsda!”

Nach b’ e an glaoic e agus cho furasda ’s a rinn e gnothaichean dhaibh. Dè b’ urrainn dha dhèanamh nan aghaidh? Ach chùm an t-àrdan e o bhith sealltainn gun robh e faireachadh mar seo.

“Dè tha sibh ag iarraidh?” ars esan.

Rinn Stevenson fiamh-ghàire a-rithis.

“Thàinig sinn an seo le fiathachadh dhut,” ars esan.

“Chaidh a chur dhan taigh-loidsidh agad ann an Glaschu, ach feumaidh gun do dh’fhalbh thus mus tàinig e. Tha mi faicinn gun robh thu leughadh ‘An Albannaich’.” Thog e am pàipear agus sheall e sanas do Alasdair.

“Oidhche Chiùil Eile gu bhith ann an Taigh Fear-foillseachaidh. Tha Mgr Eanraig Diack, am fear-foillseachadh ainmeil, dol a chumail tè-eile dhe na h-oidhcheannan-ciùil aige anns an taigh aige ann an Gleann Riabhach. Bithidh daoine ainmeil às an sgìreachd an làthair agus cuideachd manaidsearan is luchd-obrach às a’ chompanaidh aig Mgr Diack, ‘Taigh-Foillseachaidh Alba.’”

“Gu sgeul goirid a dhèanamh dhen ghnothach,” arsa Stevenson. “Tha thusa air d’ fhiathachadh cuide ri càch. Cha leig thu leas dragh a ghabhail mu aodach freagarrach. ’S e oidhche neo-fhoirmeil a tha gu bhith againn.”

Cha robh Alasdair air a mhealladh idir. Bha fhios aige nan d’ rachadh e còmhla riutha gur ann na phrìosanach a bhitheadh e. Robh iad dol a chur às dha? Cha robh. Bhitheadh Diack ag iarraidh faighinn a-mach dè am fiosrachadh a bha aige agus co dhiubh a dh’innis e càil do dhuine sam bith. Bha e fiachainn ri sin a thoirt a chreidsinn air fhèin co-dhiù.

Dh’aom Alasdair a cheann.

“Tha sin math dhuibh,” ars esan, a’ dèanamh fiamh-ghàire gu h-ìoranta.

“Thig mi. Ma bheir sibh mionaid dhomh airson baga a phacaigeadh?”

Dh’ aithnich e gun tug na briathran sin faochadh dhan dithis anns an doras. Bha eagal air a bhith orra gun tigeadh orra a cho-èigneachadh a chum falbh leotha. Cinnteach gun robh uidheam deiseil aca nan robh an gnothach air tighinn gu sin, ach bhitheadh cunnart ann gum faiceadh cuideigin iad.

Shuidh Stevenson anns an àite-stiùiridh anns a’ chàr agus rinn Mullins soilleir do

[TD 34]

Alasdair gum feumadh esan suidh ann an aghaidh a’ chàir ri taobh Stevenson. Shuidh Mullins fhèin anns a’ chùl far am b’ urrainn dha sùil a chumail air Alasdair. Cha robh iad a’ fàgail càil ann an làmhan an fhortain.

Bha Stevenson gu math comasach air draibheadh. Stiùir e ’n càr tro na sràidean cumhang a bha trang le carbadan dhen h-uile seòrsa mar a bhiodh iad an còmhnaidh as t-samhradh agus ann an ùine ghoirid bha iad a’ falbh gu h-ealamh sìos taobh Loch Nis.

Na shuidhe anns a’ chàr còmhla ris an dithis ud, cha robh Alasdair cho calma ’s a bha e air a bhith ann an Inbhir Nis. A h-uile turas a rachadh an càr na bu mhaille bha fallas a’ brùchdadh a-mach air a mhalaidh ’s eagal air gun robh iad dol a stad airson cur às dha. Bha e fiachainn gun leigeil leis an fhear a bha ri thaobh a chluinntinn mar a bha e tarraing analach na bu luaithe leis an eagal.

[TD 35]

9 Oidhche Chiùil

’S ann a dh’fhairich Alasdair seòrsa de dh’ fhaochadh nuair a rinn an càr a rathad tron gheata thuraideach ’s a ghabh e suas dhan taigh mhòr. ’S e an t-eagal bu mhotha a bha air a-nise gum bitheadh iad air Catrìona a thoirt gu àite eile.

Bha tòrr chàraichean nan seasamh air a’ chòmhnard ghreabhaill air beulaibh an taighe. Bha na h-uimhir de dhaoine air tighinn dhan oidhche-chiùil aig Mgr Diack.

Bha ’n taigh fhèin mar a bha cuimhne aige air fhaicinn bho òige ged nach robh e riamh roimhe na bhroinn, togalach mòr trì-lobhtach le similearan àrda ag èirigh suas air cùlaibh na rèilichean a bha ri oir mullach an taighe. Cha do shaoil e riamh gum bitheadh e ’n taobh a-staigh dhe. Thàinig e staigh air gur dòcha gur e faighinn às a bu duilghe bhiodh.

Thionndaidh Stevenson ris, an deaghaidh dha an càr a stad aig doras beag ann an taobh an taighe. “Seallaidh mi dhut an seòmar agad.” Thug e Alasdair a-staigh air an doras seo agus chaidh an triùir aca suas staidhre aimhleathan. Chuala iad fuaim a’ chiùil mus deach iad a-staigh air an doras. Dh’aithnich Alasdair an ceòl aig Wagner. Thàinig iad a-mach air mullach na staidhre os cionn talla mhòr an taighe far an robhas ag èisdeachd ris a’ cheòl.

Nuair sin leum a chridhe na chom. Aig mullach na staidhre mhòir a bha dol sìos chun na talla bha Catrìona agus bràthair a h-athar a’ feitheamh airson a dhol sìos dhan talla nuair a bhitheadh am pìos ciùil seachad.

Mus b’ urrainn do dhuine stad a chur air ghabh e null dhan ionnsaigh. Nuair a chunnaic Catrìona e thàinig gàirdeachas anns an aghaidh aice agus rug i air ghaoirdean air a’ Ghranndach.

“Alasdair,” ars ise le aoibhneas a’ deàrrsadh anns na sùilean aice, agus shìn i an làmh eile dha, ach bha bròn na sùilean cuideachd.

Dh’fhairich e seòrsa de phian nuair a chunnaic e cho bàn ’s bha i. Cha tuirt e guth ach rug e air làimh oirre ’s na deòir na shùilean.

“Stad mionaid!”

Bha Stevenson na sheasamh air a chùlaibh, ’s a làmh air gualainn Alasdair.

“Cha leig mi leas innse dhut,” ars esan, “gum bitheadh do chàirdean ann an cunnart nan dèanadh tu rud gòrach sam bith!”

Cha robh e dèanamh mas fhìor nas fhaide.

Rinn Alasdair gàire.

“Cò tha thu smaoineachadh a th’ agad? Seumas Bond?”

Bha seòrsa de nàire air Stevenson.

“Tha feadhainn air a bheil an t-eagal buailteach air rudan gòrach a dhèanamh!” ars esan.

“Cha leig thu leas eagal a bhith on gun cuir mise mo chàirdean ann an cunnart!”

[TD 36]

ars esan. “Chan eil mi ’g iarraidh ach bruidheann riutha.”

“Cuimhnich gu bheil sinne cumail sùla ort fad an t-siubhail agus gu bheil an taigh air a chuartachadh le luchd-faire!” arsa Stevenson.

Rug Alasdair air ghaoirdean air Catrìona air an taobh eile bhon a’ Ghranndach agus thòisich iad air a dhol sìos an staidhre.

Choimhead e timcheall na talla. An siud ’s an seo chitheadh e na daoine aig Diack. Bha e furasda am faithneachadh bhon dòigh anns an robh iad a’ cumail sùla air a h-uile càil.

“Tha thu tuigsinn?” arsa Stevenson na chluais.

Cha do dh’fhiach iad ri dealachadh a chur eadar e-fhèin is Catrìona an dràsda, ach bha fhios aca nach b’ urrainn dha càil a dhèanamh co-dhiù.

Dè nan leumadh e air bòrd a-measg an t-sluaigh a bha anns an t-seòmar mhòr ’s gun èigheadh e, “’S e mortair agus faisisteach a tha ann an Diack! Tha e às a rian! Tha e fiachainn ris an dùthaich seo sgrios! Tha mi-fhìn ’s mo chàirdean ann an cunnart ar beatha!” Dè thachradh.

Cha thachradh ach gum bitheadh daoine crathadh an cinn gu tùirseach airson a bhith faicinn duine cho òg ris cho troimhe chèile san inntinn. ’S cha bhiodh fada gus am bitheadh e air a ghiùlan suas an staidhre mas fhìor a dh’fheitheamh gus an tigeadh muinntir an ospadail thinneis ga iarraidh.

“Tha mi duilich d’fhaicinn an seo, a bhalaich!” thuirt an Granndach ris. “Dh’ fhiach mi ri rabhadh a thoirt dhut!”

Thug Alasdair an aire ged a bha aodann a’ Ghranndaich fhathast bàn nach robh na sùilean aige cho marbh ’s cho eu-dòchasach ’s a bha iad na turasan eile a chunnaic e e. Bha na sùilean a bha coimhead air a-nise ciùin agus seasmhach.

“B’fheàrr leam a bhith seo na ’n àite sam bith eile air thalamh!” ars Alasdair. “Agus co-dhiù cha d’fhuair iad làmh-an-uachdair oirnn buileach fhathast!”

Rug Catrìona air ghaoirdean orra le chèile. Bha na deòir anns na sùilean aice. “Tha sinn còmhla co-dhiù!” ars ise. “Ach o, Alasdair, a thasgaidh, tha mi duilich gur ann an seo a tha e!” Choimhead i air a’ Ghranndach is dh’aithnich Alasdair gun robh rudeigin sònraichte a’ cur dragh oirre.

Bha crìoch air a’ cheòl airson greis gus am faigheadh daoine biadh agus deoch a ghabhail agus mar sin fhuair iad cothrom bruidheann agus daoine a’ dùmhlachadh timcheall orra.

Bhruidheann an Granndach a-rithis.

“Bha mi lag, gun spionnadh,” ars esan. “Bha còir agam air rudeigin a dhèanamh na bu tràithe. Cha toir mi maitheanas dhomh fhìn gu bràth airson sin. Bha a leithid de dh’ eagal orm air sgàth Catrìona aon uair ’s gun do thuig mi dè bha iad ris,” ars esan. ’S thug iad oirre tighinn còmhla rium an seo.”

“Chaidh sibhse imfhilleadh anns a’ ghnothach seo ri linn ’s gun robh sibh a’ fiachainn ri mise a dhìon,” ars ise. Cha leig mi leibh sibh fhèin a mharbhadh! ’S e sin a thachradh nam marbhadh sibh Diack airson aire dhaoine tharraing! ’S e sin a tha e ’m beachd a

[TD 37]

dhèanamh!” ars ise ri Alasdair ann an guth briste. “Cha robh fhios air a bhith agamsa air mura robh e air iarraidh orm ruith a-mach às an talla cho luath ’s a bheireadh e ionnsaigh air Diack!”

Chunnaic Alasdair Diack na sheasamh a’ bruidheann ri Pròbhaist Inbhir Nis. Thug Diack sùil a-null far an robh iad, choimhead e airson tiotan ’s nuair sin thionndaidh e air falbh, ach dh’fhairich Alasdair e-fhèin a’ fàs fuar fo bhuaidh nan sùilean cruaidh ud.

Ach bha fhios aig Alasdair a-nise carson a bha aodann a’ Ghranndaich air fàs nas duineile. Shlìob an Granndach làmh Catrìona.

“Cha leig thu leas dragh a bhith ort eudail,” ars esan. Cha dèan mi càil a-nochd co-dhiù agus tha fhios agad fhèin nach eil a chridhe agam a leithid de rud a dhèanamh!”

Rug Alasdair air mhuilcheann air a’ Ghranndach.

“Air do bheatha na dèan càil ann an cabhaig!” ars esan. “Tha càirdean agamsa air an taobh a-muigh. Ma gheibh mise brath gan ionnsaigh dòcha gum buinnig sinn fhathast. A bharrachd air sin,” ars Alasdair, “dòcha gun d’ rachadh daoine neo-chiontach a mharbhadh!”

Chunnaic Alasdair a-nise an teagamh ann an sùilean a’ Ghranndaich. Cha robh e nise cinnteach dè dhèanadh e.

“Thoir dhòmhsa cothrom mus fhiach thus càil!” ars Alasdair gu dùrachdach.

Choimhead an Granndach air agus am pian air ais anns an aodann aige.

“Glè mhath,” ars esan. “Ach cha chreid mi gu bheil fhios agad co ris a tha thu dèiligeadh. Ach air eagal gun tachair càil dhomh feumaidh mi fiachainn ri innse dhut dè tha tachairt.”

Bha an còmhlan-ciùil air tilleadh ’s bha na daoine a’ suidhe a-rithis airson èisdeachd. Thug Alasdair an aire gun robh Stevenson agus Mullins nan seasamh faisg air. Bha iad deiseil nam fiachadh e ri rud sam bith a dhèanamh.

Thug e ’n aire do thrì chathraichean air taobh deas na talla ach beagan air falbh bho na h-aoighean eile agus stiùir e Catrìona agus an Granndach gan ionnsaigh. Chuir an Granndach Catrìona anns an àite a b’ fhaisge air an t-sluagh. Chaidh e fhèin anns a’ mheadhon le Alasdair air an taobh eile dheth. Nuair a shuidh iad thàinig e staigh air Alasdair nach e rud gealltanach sam bith a bha ann nach do dh’fhiach an nàimhdean rin tearbadh bho chèile. ’S a bharrachd air sin bha feum air choreigin aig Diack air a’ Ghranndach agus mar sin air Catrìona. Ach e-fhéin?

Thòisich an còmhlan-ciùil air cluich. Leis mar a bha iad nan suidhe b’urrainn dhan Ghranndach seanais ris gun dragh a chur air na daoine eile, a’ stad an dràsda ’s a-rithist nuair a bha ’n còmhlan-ciùil a’ dèanamh cus fuaim airson Alasdair a bhith ga chluinntinn.

“Bha mi còmhla ri Diack anns a’ chogadh ann an Korea: gu dearbh, shàbhail mi a bheatha. Bha dùil agam gun robh e nam chomain gu mòr airson seo ach thàinig mi gu bhith tuigsinn nach robh e ach a’ cumail a-staigh orm airson gun robh fhios aige gum bitheadh a’ chompanaidh agam feumail dha.

“Tha e coimhead sìos gu mòr air daoine cumanta agus tha gràin uabhasach aige air deamocratachd. Dh’fhiach e ri toirt orm gabhail ann am buidheann ùr a bha e cur air

[TD 38]

chois. ’S e na Deamocrataich Ur a bha aige orra ach ’s e faisistich a bha annta. ’S e faighinn a-staigh dhan Phàrtaidh Tòraidheach agus pàrtaidhean eile am prìomh rud a bha fa-near dhaibh. Cha chuala mi mòran bhuaithe an deaghaidh dhomh tilleadh do Alba gus an do cheannaich “Taigh-Foillseachaidh Alba” a’ chompanaidh agam. Dh’iarr e orm m’ àite a chumail air a’ bhòrd. Ged a bha amharas orm gun robh e ri cùiltearachd air choreigin bha dùil agam gum b’ urrainn dhomh cumail a-mach às na gnothaichean poiliticeach aige. ’S e glaoic a bha annam. Cha do thuig mi cho math ’s a chaidh leis anns na h-innleachdan aige.

“Nuair a fhuair mi mach ri linn mearachd a rinn cuideigin gun robhas a’ dèanamh feum dhen chompanaidh againn airson drugaichean a sgaoileadh ghabh mi ’n dòigh cheàrr. Chaidh mi gu Diack fhèin agus dh’innis mi seo dha. Rinn e mas fhìor gun do chuir seo uabhas air ’s gun toireadh e-fhèin na poilis a-staigh anns a’ ghnothach. Nuair a dh’fhoighnich mi dheth mun ghnothach thuirt e rium gun robh na poilis ag obair ann an dòigh falachaidh airson na h-eucoirich a ghlacadh. ’S ann an deaghaidh làimhe a fhuair mi mach gur e breugan a bha seo. Nuair sin thuirt e rium gun robh an t-ainm agamsa air liost dìomhair aca mar bhall dhen bhuidheann aige agus cuideachd gum marbhadh iad Catrìona nan dèanainn càil às an rathad. Dh’innis e dhomh cuideachd gun robh càirdean aige air a’ phoilis ’s gun cluinneadh e nan innsinn càil.

“Tha càirdean aige anns na h-ionadan as àirde anns an rioghachd, buill-pàrlamaid nam measg agus tha mi smaoineachadh gu bheil feadhainn sna seirbhisean dìomhair air a thaobh cuideachd. Bha fhios agam nach e mas-fhìor a bha aca nuair a mharbh iad am fear a bha anns an obair romhad-sa agus gun dèanadh iad an rud a bha iad a’ maoidheadh air Catrìona.”

Chaidh aig a’ Ghranndach air tuilleadh innse do Alasdair mus robh an ceòl seachad. Bha Diack ’s a chàirdean aig an robh làmh ann an iomadach companaidh agus buidheann a’ fiachainn ri sluagh Bhreatainn a thruailleadh agus ìsleachadh ann am moraltachd ’s an dòigh-beatha. Bha iad a’ fiachainn ri dubh is geal a chur an aghaidh a chèile. Nuair a bhitheadh nithean dona gu leòr dh’iarradh iad riaghaltas-aonaichte agus nuair sin lagh-airm, ach cha bhitheadh an seo ach ceum air an rathad. Dh’fhiachadh na càirdean aig Diack a bha àrd anns an arm an uair sin ri coup d’ etat a thoirt gu buil. Bha iad a’ ràdh nach mòr nach do thachair a leithid roimhe nuair a thàinig air Eideard an t-ochdamh an righ-chathrach a thoirt suas. Bha iad dhen bheachd gum bitheadh luchd-malairt na dùthcha coma fhads a bhitheadh riaghaltas smachdail aca.

Ghluais Diack a phrìomh-àite gu Alba o chionn ghoirid on bha dùil aige gum bitheadh barrachd cothrom aige na h-innleachdan aige a chur an gnìomh às an sin gun iad a bhith air am faighinn a-mach.

“Bha mi smaoineachadh an toiseach gun robh e cho mòr às a rian nach tachradh nì dhe seo,” arsa ’n Granndach. “Ach a-nise chan eil mi cho cinnteach!”

Bha Diack cuideachd a’ fiachainn ri droch ainm a thoirt dhan Phàrtaidh Nàiseanta oir bha eagal air leis cho làidir ’s a bha sluagh na h-Alba a’ faireachadh dìleas dhan dùthchas aca fhèin.

[TD 39]

Bha Alasdair a’ sìor ghabhail uabhais mar bu mhotha bha e cluinntinn dhen sgeulachd aig a’ Ghranndach. Bha fhios aige nise dè bha an Granndach air a bhith ciallachadh nuair a thuirt e nach robh Alasdair a’ tuigsinn dè bha ri aghaidh.

Stad an ceòl agus bha am bas-bhualadh a lean greis mhath na chomharradh gun robh a’ chuirm-chiùil seachad. Choisich Diack suas gu far an robh an còmhlan-ciùil. Bha taidh-bogha dhearg air agus siogàr aige na làimh. Bha e coimhead coltach ri fìor dhuine-uasal aig an taigh a-measg a chàirdean.

Dh’fhairich Alasdair eagal agus dh’fhairich e lag, ach aig an aon àm dh’fhairich e fuath uabhasach airson Diack. Seo an duine a bha dol a bhruthadh ’s a smachdachadh a cho-chreutairean, dol a thoirt orra am beatha a chur seachad ann an dòigh a dh’ òrdaicheadh esan, dòigh a bhitheadh a chum feum Diack agus a chàirdean. “Cha ghèill mi idir!” smaoinich e. “Cha ghèill mi gu bràth!”

Rinn Diack òraid eirmseach, spòrsail, chomasach a’ toirt taing dhan chòmhlan-ciùil airson cluich agus dha na h-aoighean aige airson tighinn. Thuirt e cuideachd gum bitheadh coinneamh aig fir-stiùiridh “Taigh-Foillseachaidh Alba” an deaghaidh làimhe. “Gu mì-fhortanach,” ars esan tha aig fir-gnothaich mar a tha sinne cur-seachad agus obair a bhith aca an lùib a chèile.” Dh’aom e a cheann dhan luchd-èisdeachd agus a- measg tuilleadh bualadh-bhasan thill e gu àite a-measg an t-sluaigh.

Nuair a dh’èirich Alasdair chunnaic e dithis dhaoine air a chùlaibh le aodannan orra a bha dèanamh soilleir nach e gaol air ceòl clasaiceach a dh’fhàg an siud iad.

Rug fear aca air ghaoirdean air.

“Rathad seo!” ars esan.

Cha robh teagamh sam bith gur e òrdan a bha seo agus nach e cuireadh. Cha robh iad dol a thoirt cothrom dha an taigh fhàgail còmhla ris na h-aoighean a bha dòrtadh a-mach às an taigh ’s a’ dol a-staigh anns na càraichean aca a’ fàgail beannachd aig Diack a bha na sheasamh aig an doras a’ crathadh làmhan ’s a’ beiceadh.

Thionndaidh Catrìona ga ionnsaigh ’s bha a h-aodann geal le iomagain.

“Na gabh dragh mum dheidhinn-sa,” ars esan, a’ cur fiamh-ghàire air aodann.

Bha an Granndach na sheasamh ga choimhead. Dh’aom Alasdair a cheann ga ionnsaigh mar gun robh e ràdh, “Bithidh cuimhne agam air na thuirt sibh!”

Dh’fhàg e iad le chèile nan seasamh a’ coimhead air a’ falbh. Bha fhios aige gun robh iad a’ smaoineachadh an aon rud ris fhèin. “Eil fhios am faic sinn a chèile tuilleadh?”

[TD 40]

10 Caidreachas na h-Iolaire

Chaidh Alasdair a thoirt suas an staidhre gu seòmar air a’ chiad ùrlar. Bha dithis dhaoine mòra troma le aodannan dearga brùideil nan seasamh aig an doras fhads a bha na buill a’ dol a-staigh nan sreath.

Bha an seòmar seo caran nas lugha na ’m fear anns an robh a’ chuirm-chiùil air a bhith. Bha na ballachan àrd agus bha cùirtearan sgàrlaid ris na h-ùinneagan mòra. Bha na cùirtearan air an tarraing. Aig ceann shìos an t-seòmair bha àrd-ùrlar air an robh bòrd mòr trom le seuthraichean air a chùlaibh. Air a’ bhalla air cùlaibh a’ bhùird bha bratach mhòr sgàrlaid le suaicheantas na h-iolaire oirre ann an obair-ghrèis òir, suaicheantas a bha nise cur oillt air Alasdair oir bha fhios aige gur e samhladh a’ chòmhlain diabhlaidh aig Diack a bha ann.

Bha sreathan chathraichean air beulaibh an àird-ùrlair a bha letheach làn mar tha. Dh’ aithnich Alasdair nam measg cuid dhe na h-aodannan aig fir-stiùiridh “Taigh-Foillseachaidh Alba”. Bha feadhainn eile nach do dh’ aithnich e, coltach ri oifigich anns an arm nan giùlan.

Thug na fir-gleidhidh dhan t-sreath chùil e agus thug iad air suidhe eatorra. Cha robh e fada gus an robh an seòmar làn.

Smèid cuideigin dhan luchd-faire aig an doras agus chaidh na còmhlan mòra troma fiodha a dhùnadh. Dh’fhosgail doras air cùl an àird-ùrlair agus thàinig leth sheann duine liath le stais bhig a-mach.

“A dhaoin’ uaisle,” ars esan. “Seo ar ceannard!”

Shlaod na fir-gleidhidh Alasdair air a chasan agus dh’ èirich a h-uile neach eile anns an t-seòmar. Dh’ èirich èigh mhòr agus bualadh-bhasan bhon luchd-èisdeach fhads a bha Diack agus sianar eile tighinn a-mach air an àrd-ùrlar. Ghabh iad uile àite aig a’ bhòrd, triùir air gach taobh de Diack. Lean am fuaim molaidh airson greis mhath agus cha b’ urrainn do Alasdair gun an aire thoirt do dh’ aodannan cuid dhen luchd-èisdeachd. Thug na chunnaic e air a bhith faireachadh fuar.

Bha coltas orra gun robh iad a’ toirt trom-ghràdh agus ùmhlachd dhan fhear a bha air an àrd-ùrlar. Bha cuimhne aig Alasdair an aon choltas fhaicinn air aodannan nan Nazi ann am filmichean.

An deaghaidh dhan mholadh sgur nuair a shuidh an luchd èisdeachd a-rithist choisich Diack gu aghaidh an àird-ùrlair agus thòisich e air bruidheann.

“A Chàirdean, tha sibh uile nur buill de Chaidreachas Cumhachdach na h-Iolaire,” ars esan, “Tha fhios agaibh uile carson a tha sinn an seo. Cha mhòr nach eil an t-àm air teachd anns am bi sinn a’ gabhail sealbh air an dùthaich dhìblidh thruaillidh seo. Ath-nuadhachaidh sinne i le riaghladh nan daoine treun. Tha toil againn gu bhith mòr-dhalach!” Thog e dhòrn. “Chan eil feadhainn eile ann a tha airidh air riaghladh!”

[TD 41]

Thainig torman ìseal, tùchanach bhon luchd-èisdeachd.

“Tha truaillidheachd agus dìblidheachd deamocratachd...thilg e mach am facal mar gum b’ e smugaid a bha ann...riaghladh na gràisge, air an saoghal a thoirt faisg air sgrios. Tha sinne cur às dha na claonairean ’s ghràisg dhìblidh le bhith gan cuideachadh ’s gam brosnachadh gu leigeil ruith le ’m mì-stuamachd. Tha sinn a’ frithealadh do ghràinealachd nan daoine truaillidh airson gun toir sinn latha an lèir-sgrios nas fhaisg’ air làimh! Tha sinn a’ reic puinnsean dha na treudan dubha airson gum bi iad aig ar casan nuair a thig an t-àm!

“Is sinne na daoine làidir. A seo a-mach ’s e sinne bhios a’ riaghladh le làimh làidir, fhallain agus smachdail. Tha na planaichean againn gu abachadh. Cluinnidh sibh a-nochd bho na fir-riaghlaidh ionadail air an àrd-ùrlar mu na planaichean deireannach againn. Bruthaidh sinn ar nàimhdean bho cheann gu ceann dhen rìoghachd. Thèid a h-uile neach a sheasas nar n-aghaidh a sgrios,”

Dh’ èirich an luchd-èisdeachd mar aon duine ag èigheach ’s a’ bualadh bhasan.

“Tha na càirdean againn sa’ phàrlamaid agus air na pàipearan-naidheachd deiseil gu ar cuideachadh. Cha mhòr nach eil an latha air teachd anns am bi an sprùidhleach daonda air a sguabadh air falbh mar mholl agus bithidh latha nan daoine treuna làidir-thoileach air teachd!”

A-rithis dh’èirich glaodh mòr bhon luchd-èisdeachd, ach cho luath ’s a thog Diack a làmh bha iad sàmhach a-rithis. Bha làn smachd aige air an luchd-èisdeachd.

“Ach an toiseach,” ars esan tha rud beag no dhà ri dèiligeadh ris, cnap-starra beag no dhà rin sguabadh às ar rathad.”

Feumaidh gun d’fhuair na fir-gleidhidh aig Alasdair comharradh air choreigin oir shlaod iad air a chasan e agus tharraing iad e ri aghaidh an t-sluaigh gus an robh e na sheasamh fon àrd-ùrlar air beulaibh Diack.

’S ann nuair sin a thuig Alasdair dè bha dol a thachairt dha. Bhathas a’ dol a dhèanamh ìobairt shamhlachail dheth. Bha a bhàs gu bhith na shamhladh air dè thachradh dhan h-uile neach a sheasadh an aghaidh Diack.

Bha aire air a bhith air a glacadh cho mòr le deas-bhriathrachd Diack ’s gun do dhìochuimhnich e cha mhòr an cunnart anns an robh e. Ged a bha e gu tur an aghaidh a h-uile nì a thuirt Diack bha rudeigin ann an guth ’s ann an aogais Diack a chuir fo gheasan e còmhla ri càch.

Dh’fhiach e ri coimhead suas air Diack ann an dòigh dhuineil a bheireadh dùlan dha ach bha na glùinean aige air chrith agus bha e faireachadh cho lag ri leanabh ann an grèim an luchd-gleidhidh.

“A Mhgr MhicRailt,” arsa Diack, “tha thu air tionndadh a-mach nad cheap-tuislich na bu mhotha na bheireadh d’ òige na do chomasan air duine sùil a bhith aige ris, ach cha chuir thu dragh oirnn nas fhaide. Gheibh thu mach,” thàinig dì-meas ann an guth Diack, “mar a rinn feadhainn eile, gu bheil spuirean na h-iolaire biorach eadhon dhan fheadhainn nach eil, cha mhòr, airidh air gun toireadh i aire dhaibh!”

Thog e ghuth.

[TD 42]

“Tha Caidreachas na h-Iolaire air binn bàis a thoirt a-mach ort!”

’S ann nuair a chuala e na faclan sin a thàinig e staigh air Alasdair nach robh na glùinean aige a’ bualadh na chèile mar a bha iad ’s gun robh e comasach air seasamh gu duineil. Chuir a chomas-labhairt iongnadh air fhèin.

“Cha mharbh sibh gaol na saorsa!” dh’èigh e. Cha mharbh sibh e gu brath! Tha eachdraidh a’ dearbhadh sin. ’S e sibhse sgramh is salachar na h-eachdraidh! Bheireadh sibh gul air na h-ainglean ceart gu leòr!” Bha crith anns a’ ghuth aige ’s cha mhòr nach robh e caoineadh ach chaidh aige air smachd a chumail air fhèin.

Thòisich feadhainn dhen luchd-èisdeachd air èigheach, “Croch an salachar!” Ach thog Diack a làmh.

“Dòcha gu bheil e cheart cho math nach bi thu beò fada gu leòr airson faicinn cho faoin ’s a tha na beachdan agad! Tha lagh na coille ’s na machrach nas sine na beachdan nam feallsanach lag, meallta dham bheil thusa toirt creideas. Chan e gràisg mar a bha anns na Nazidhean a th’ annainn idir! ’S e daoine uasal a tha stiùireadh a’ chomainn seo, ’s tha na rùintean againn àrd agus uasal. Chosg sinn tìde gu leòr ort. Thoiribh air falbh e!” ars esan. “Bàsaichidh e màireach!”

Dh’èirich beuc ìseal tùchanach bhon luchd-èisdeachd a thug creathnachadh air Alasdair ge boil leis. Chaidh a tharraing a-mach às an t-seòmar ’s a thoirt suas an staidhre gu rùm beag air fìor mhullach an taighe.

[TD 43]

11 Sgàil a’ Bhàis

Feumaidh gum b’ e rùm searbhanta bha ann uaireigin, smaoinich e, ’s e gabhail iongnadh gun robh e comasach air smaoineachadh air a leithid de rud. Bha uinneag bheag shuas air a’ bhalla agus chitheadh e gun robh tàirgnean-sgriubha ga cumail dùinte. Cha robh dòigh air faighinn às.

Cha robh àirneis eile anns an rùm ach leabaidh ris a’ bhalla a bha mu choinneamh an dorais agus peile ann an oisean. Shuidh e air an leabaidh is dh’fhiach e ri smaointean a chur an òrdan.

Bha h-uile càil a bha ann coltach ri rudeigin a chitheadh e ann am film. Bha e doirbh dha a ghabhail a-staigh gur e seo, a-rèir coltais, an oidhche mu dheireadh aige air thalamh.

Thàinig e staigh air uaireannan anns na bliadhnaichean a chaidh seachad, eil fhios co ris a bhiodh e coltach nam biodh binn bàis air a thoirt a-mach air duine. Leugh e iomraidhean air bàs Mhontròis is bàs a nàmhaid, MacCailein Mòr, is bàs Sir Walter Raleigh is feadhainn eile ’s ghabh e iongnadh cho treun ’s a bha iad ri aghaidh bàis. A-nise, ’s e-fhèin anns an aon suidheachadh, bha e smaoineachadh gur dòcha gum b’ e bu choireach, gu ìre co-dhiù, cho rag ’s a bha an inntinn air a bhith gabhail a-staigh dè bha tachairt. Bha e mar gun robh a h-uile càil a bha ann a’ tachairt do chuideigin eile.

Ach an deaghaidh dha laighe sìos air an leabaidh dh’atharraich an suidheachadh seo. Bha e aognaidh anns an rùm bheag agus bha e faireachadh gu math bochd, dìblidh, a’ tarraing a sheacaid timcheall air. Bha aghaidh Catrìona a’ tighinn na inntinn agus na sùilean donn aice làn de thruas air a shon agus thug an smaoin nach fhaiceadh e gu bràth tuilleadh i ’s nach bitheadh beatha aca còmhla air na deòir a bhith sruthadh sìos aodann. Smaoinich e air athair ’s a mhàthair ’s air mar a bhitheadh e faireachadh samh na mònadh nuair a bhiodh e tighinn faisg air an taigh agus sguab tonnan na dòrainne thairis air ’s bha e na chrùban anns an leabaidh a’ briseadh a chridhe caoineadh ’s gun e dèanamh oidhirp sam bith air na deòir a mhùchadh.

Cha robh fhios aige dè cho fada ’s a bha e mar seo ach thàinig e staigh air, “Dè nam faiceadh Diack mi mar seo?” Shuidh e suas, chuir e chasan sìos taobh na leapa agus thiormaich e aodann.

“Cha ghèill mi idir!” thuirt e ris fhèin. “Nì mi sabaid chun na crìche.” Cha leigeadh e leis na deamhnan ud a chur gu bàs mar ghealtaire. Thàinig earrann às a’ Bhioball a-staigh air, “agus roghnaich Dia nithean anmhainn an t-saoghail chum gun cuireadh e gu nàire na nithean cumhachdach”, agus chuimhnich e far an cuala e feallsanachd a bha gu tur an aghaidh na feallsanachd aig Diack ’s a sheòrsa...anns an eaglais. ’S iomadh rud a chuala e anns an eaglais nach robh e dol leis ach aig bun a h-uile rud bha an smaoin “is gràdh Dia”.

[TD 44]

Chaidh Alasdair air a ghlùinean agus thòisich e air ùrnaigh a dhèanamh. Beag air bheag thàinig fois is sìth air inntinn ’s air aignidhean. An deaghaidh greis shreap e staigh anns an leabaidh a-rithis ’s e faireachadh gun robh e air a chlaoidh gu tur. Rug an cadal air mus d’ rinn e e-fhèin dìreach anns an leabaidh.

Airson greiseag bheag an deaghaidh dha dùsgadh cha robh cuimhne aige càite an robh e ’s solas na maidne a’ deàrrsadh a-staigh air an uinneig. Nuair sin thàinig e ga ionnsaigh fhèin agus dh’èirich e air casan a bha gu math cugallach.

’S gann gun robh e air a chois nuair a chuala e cuideigin tighinn a dh’ ionnsaigh an dorais.

“Dhia, cuidich mi!” ars esan.

Dh’fhosgail an doras agus bha Mullins agus dithis eile nan seasamh an sin. Chuir Mullins a làmh na phòcaid agus fiamh-ghàire air aghaidh. Dh’fhairich Alasdair am fallas a’ ruith sìos cùl a chasan. Rinn e ùrnaigh airson neart ’s a chorp mar gum bitheadh a’ fiachainn ri tarraing a-staigh air fhèin ’s e ga bhruthadh fhèin ris a’ bhalla.

Nuair sin bhruidheann Mullins.

“Ciamar a tha thu ’n diugh, a Mhgr MhicRailt?” agus tharraing e làmh às a phocaid.

“Tha m’ uair air tighinn!” smaoinich Alasdair. Tharraing e anail ’s dh’fhiach e gun sgriach a leigeil às. Nuair sin chunnaic e dè bha ann an làimh Mullins. Cha mhòr nach do thòisich e air caoineadh leis an fhaochadh a dh’fhairich e. ’S e inneal-bearraidh fiasaig a bha aig Mullins.

Bha fhios aig Alasdair gur feum gun do dh’fhàs aodann bàn. Shìn e mach a làmh ’s cha b’ urrainn dha stad a chur air a chrith a bha innte. Thòisich e air fàs fiadhaich. Bha Mullins a’ dèiligeadh ris mar chat le luch.

Ach dh’fhalbh am plìon far aghaidh Mullins.

“Thoir dhìot bun na fiasaig!” dh’òrdaich e ann an dòigh bhorb.

Thòisich Alasdair air e fhèin a bhearradh. Bha e taingeil gum b’ urrainn dha a bhith bruthadh an inneil ri aodann airson stad a chur air a’ chrith a bha na làimh.

“Tha thu uabhasach treun am-measg do chàirdean, Mullins!” ars esan.

Sheall Mullins air gu dùr.

“Chì sinn cò bhios treun a dh’ aithghearr!” ars esan. Thug e sgàthan stàilinn a-mach às a phòcaid agus shad e air an leabaidh e. Nuair sin dhùin e an doras le brag air a chùlaibh agus dh’fhalbh iad.

Lean Alasdair air ga bhearradh fhèin gun cus aire aige dè bha e dèanamh fhads a bha e fiachainn ri dhèanamh a-mach dè bha na nàimhdean aige dol a dhèanamh ris.

Bha aon nì soilleir. Bha iad dol a dh’ fhiachainn ri dhèanamh-mach gur e tubaist a bha anns a’ bhàs aige neo cha bhitheadh iad a’ gabhail dragh mun choltas aige.

Dh’fhairich e ceuman a-rithist a’ tighinn a dh’ ionnsaigh an dorais. Dh’fhosgail an doras. Bha fear dhe na fir-gleidhidh na sheasamh an sin.

Dè mheudachd a th’ anns na brògan agad?” ars esan.

“Naodh,” ars Alasdair.

Thuirt an duine rudeigin ri fear a bha air a chùlaibh agus nuair sin shad e paidhir

[TD 45]

bhrògan streapa air an leabaidh agus còmhla riutha briogais glùine, stocainnean, agus geansaidh.

“Cuir sin ort!” dh’òrdaich e.

Feumaidh gun robh iad dol ga thoirt a-mach. Dh’èirich spiorad Alasdair. Dh’fhairich e dòchas na chridhe co-dhiù bha sin reusanta dha gus nach robh. Aig an aon àm ghabh e iongnadh gun robh iad a’ dol dhan dragh seo airson cur às dha. Chuimhnich e air rudeigin a chuala e mu na Nazidhean a bha, a-rèir coltais, fìor mu na daoine seo cuideachd. A dh’aindeoin cho innleachdach ’s a bha iad air dòigh, agus cho math air a h-uile inneal ùr a thigeadh am follais a chur gu feum, bha seòrsa de sgoltadh mì-reusanta anns an inntinn aca. Cha robh anns an fheallsanachd aca a dh’aindeoin cho reusanta ’s a dh’fhiachadh iad ri dhèanamh ach plaosg tana os ceann doimheachd bhorb, bhrùideil, mhì-reusanta. Bha Diack cho àrdanach dol air ais gu saoghal lagh na coille ’s na machrach. Bha e dìochuimhneachadh nach robh mòran gnothaich aig an t-saoghal sin ri reusan.

Ma bha iad-san dol a dhèanamh seòrsa de ìobairt de dhuine dh’fheumadh e bhith soilleir, co-dhiù dhaibh fhèin, gun robh e na ìobairt. Is a bharrachd air sin cò chuireadh uibhreachd air daoine òga bhith air am marbhadh air na beanntan.

Ach ge bith dè a b’ adhbhar dhan chothrom seo a bha iad a’ toirt dha, dhèanadh e feum dheth. Shìn e mach a chasan ’s thug e stadhadh air fhèin. Bha na fèithean aige caran rag an deaghaidh dha bhith na chrùban anns an leabaidh ’s dh’fheumadh e bhith deiseil airson an cothrom a bu lugha a ghabhail.

Dh’fhosgail an doras a-rithis. Bha Mullins na sheasamh an siud ’s an dithis eile cuide ris, fear àrd caol dorcha le fiasaig agus fear beag ruadh. Chum Mullins a làmh dheas ann am pòcaid an anoraic aige ach ghluais e i na phòcaid ach cha robh an teagamh a bu lugha aig Alasdair gun robh gunna innte.

“Mach à sin leat!” arsa Mullins.

A dh’aindeoin nan smaointean a chaidh troimh inntinn mu dheidhinn nan daoine aig an robh e na phrìosanach, bha Alasdair a’ faireachadh gaoir ann an craiceann a dhroma fhads a bha e coiseachd a-mach às an taigh agus Mullins air a’ chùlaibh. Bha fhios aige gun còrdadh e glè mhath ri Mullins peilear a chur ann. Bha e dhen bheachd nach robh mòran feallsanachd de sheòrsa sam bith aig Mullins. Cha robh ann am Mullins ach fear dhe na trusdairean a bhios a’ gabhail cothrom dhen h-uile siostam borb airson na droch rùintean aca fhèin a thoirt gu buil agus bha seo air dòigh a’ dèanamh Mullins nas cunnartaiche na càch. Ach bha eagal air roimh Diack.

An uair a thàinig e mach air an doras aghaidh chaidh land rover le pàirt de chàirdean Diack ann seachad air beulaibh an taighe. Thuig Alasdair an gnothach a-nise. Bha rudeigin dol a dh’èirigh dha le tubaist gunna.

Cha robh mòran tìde aige air smaoineachadh air seo mus tàinig càr mòr eile agus chaidh a bhruthadh a-staigh ann leis na fir-gleidhidh. Shuidh fear dhiubh air gach taobh dheth agus Mullins ann an aghaidh a’ chàir còmhla ris an dràibhear. Nuair a thòisich an càr a-rithist cha robh ach aon smaoin ann an inntinn Alasdair. Ge bith dè thachradh

[TD 46]

thàrradh e às. Chan fhanadh e gus an cuireadh iad an gunna ris coltach ri cù air an robh an cuthach. Dòcha gur e sin a cheart rud a bha dhìth air na fir-gleidhidh ach cha robh cothrom air.

Thàinig an càr gu snaim anns an rathad agus ghabh an dràibhear an rathad gu tuath a’ dèanamh air an Aonach Sgorach.

Thionndaidh Mullins agus shìn e cuairteag ròpa do Alasdair.

“Cuir sin mud mheadhon!” ars esan.

“Airson gun cuir sibhse ’n gunna rium coltach ri cù air am bitheadh an cuthach!” ars Alasdair.

“Cò thuirt rud sam bith mun ghunna a chur riut!” arsa Mullins. Chuir e làmh air a’ ghunna bha air a ghlùinean. “Dòcha ma dh’fhiachas tu ri teicheadh no ma dhiùltas tu streap!”

Sin e. Bha fhios aca nach b’ e streap idir fear dhe na cur-seachadan aige. Dh’innis e-fhèin sin do Mhullins uaireigin, ach bha fhios aig Mullins gum bitheadh e coiseachd am measg nam beann agus nan tuiteadh e bhitheadh daoine smaoineachadh gur ann a thòisich e air cur-seachad na bu chunnartaiche agus gun do dhìoghail e air.

Rinn Mullins gàire.

“Tha thu dol a shreap a’ Chùirn Dhuibh!” ars esan.

Chitheadh Alasdair tro uinneig a’ chàir an Carn Dubh a’ sàthadh a chinn suas dha na sgòthan. Bha an Carn Dubh na phàirt dhen challaid bheanntan ris an can daoine an t-Aonach Sgorach, druim fhada a bha na bhalla dìon do Choire na Ciste air an taobh deas. B’ e an Carn an aon dòigh air faighinn a-staigh dhan choire air an taobh an iar-dheas. Bha aghaidh nam beanntan eile nas caise. Ach thàinig rudeigin a-staigh air a mhùch an t-eagal beagan. Bha an t-seann chraobh dharaich far an tuirt e gun coinnicheadh e Aonghas Dòmhnallach air an taobh eile de Choire na Ciste. Dòcha gun cumadh e còmhdhail ri Aonghas fhathast ged a bhitheadh e latha air dheireadh.

Airson a’ chairteal na h-uarach mu dheireadh bha an càr a’ leum ’s a’ bocadaich suas rathad starbhach fhads a bha ’n dràibhear a’ maoidheadh ’s a’ guidheachan, ach a-nise thàinig am frith-rathad gu crìch aig bun a’ Chùirn agus bhrùth na fir-gleidhidh Alasdair a-mach às a’ chàr.

Thug e sùil air na h-aodannan cruaidh, brùideil a bha timcheall air ach cha robh tròcair sam bith a’ nochdadh ann an gin aca.

Smèid Mullins a dh’ ionnsaigh a’ Chùirn. Bha an t-aodann aige gu math cas air an taobh seo.

“Tog ort!” ars esan. “An dàrna cuid nì thu streap, no bheir sinn ort coimhead mar gun do rinn thu streap! Agus creid mise, tha e nas glice dhut fiachainn ri streap!”

Cha robh an teagamh a bu lugha aig Alasdair às a sin. Thionndaidh e ’s thòisich e air a rathad a dhèanamh am-measg nan creagan mòra a bha nan laighe aig bonn na beinne.

[TD 47]

12 An Càrn Dubh

Cha robh e air dhol fada nuair a dh’èigh Mullins às a dheaghaidh.

“Aon rud eile, MhicRailt, bithidh fear dhe na càirdean againne gad fheitheamh air a’ mhullach. Tha e air an rathad suas an taobh eile an dràsda fhèin, an taobh as fhasa, ’s bidh tìde gu leòr aige a bhith shuas romhad ma thèid agad air a’ mhullach a ruigheachd. ’S e duine caran cursa na dhòigh a tha ann agus tha brògan mòra air! Dòcha gum bitheadh e na b’fhasa dhut nan sadadh tu thu fhèin sìos bho àirde dà cheud, no trì cheud troigh can!”

Thàinig na deòir gu sùilean Alasdair ’s e tionndadh air falbh. Nach e bha gòrach a bhith smaoineachadh gum fàgadh iad an dol às a bu lugha aige. Leig Mullins leis dòchas faoin altram cho fad ’s b’ urrainn dha. Ach dh’fhàs aodann dùr a-rithist. ’S e nach sadadh e fhèin sìos. Cha robh e deiseil fhathast. Ach cha robh Mullins deiseil dhe-san na bu mhotha.

“Bheir sinn do bheannachdan do Chatrìona!” dh’èigh e. Rinn càch gàire.

Cha do thionndaidh Alasdair idir ach bha an fhearg ’s am bròn ga thachdadh.

Ged nach robh e eòlach air streap bheanntan bha a ghaoirdeanan làidir. Bha e math air streap anns an sgoil agus bha cuideachd a mhàthar à Hiort, feadhainn aig an robh am beatha gu tric an crochadh air cho math ’s bha iad air streap.

Ged nach do thuig e e aig an àm, bha am magadh ’s am beumadh aig Mullins air a chuideachadh gu mòr.

“Salachar!” thuirt e ris fhèin. “Seallaidh mise dhaibh!” Bha leithid de dh’ fheirg air ’s gun do dhìochuimhnich e gu ìre an cunnart anns an robh e ach cha do mhair seo ach greis agus mar a b’ àirde chaidh e ’s ann bu mhotha thuig e ’n gàbhadh anns an robh e.

Dh’fhiach e gun a bhith smaoineachadh air an fhear a bha dèanamh a rathaid suas taobh eile na beinne ’s dh’fhiach e gun a bhith smaoineachadh cuideachd air Mullins agus a chàirdean a’ feitheamh aig bonn na beinne gus an tuiteadh a chorp briste am-measg nan creagan. Os cionn a h-uile càil dh’fhiach e gun a bhith coimhead sìos air eagal gun cailleadh e mhisneachd ’s gun ragaicheadh e ri aghaidh na creige.

Bha e fiachainn ri inntinn a chumail air an ath sgor, an ath eag air an cuireadh e cas no làmh. Cha robh an t-eagal air cho mòr ’s a bhitheadh e mura b’ e gun robh e air a bhith ri aghaidh bàis cho fada. ’S ann bha blàths na creige na chomhartachd dha an taca ris na madaidhean ann an riochd daonnda a bha ga fheitheamh gu h-ìosal ’s gu h-àrd. Thàinig e staigh air gur feum gu robh e air an treas cuid dhen astar dhan mhullach a shreap.

Bhris pìos cloiche fo chois ’s shleamhnaich e astar beag sìos an aghaidh mus deach aige air grèim fhaighinn a-rithist ’s am fallas a’ dalladh a shùilean. Dh’fhan e far an

[TD 48]

robh e airson greiseag. ’S aodann an taca ris a’ chreig.

Brag! Dh’fhairich e a’ chreag a’ sgoltadh fo chasan ’s aig an aon àm chuala e brag a’ ghunna. Bha an fheadhainn a bha fodha cur seachad na tìde le bhith losgadh air a’ chreig.

Le eagal peileir eile ga ghreasad shlaod e e-fhèin suas cho luath ’s a b’ urrainn dha. Dh’fhiach e ri thoirt na chuimhne fhèin gun robh Diack air òrdachadh gun robh aige ri bàsachadh le tuiteam gun làrach peileir air ’s nach biodh a chridhe aca dhol na aghaidh, ach dè mura cuimsicheadh iad ceart. Pìos air falbh chuala e gunnachan a’ losgadh...Diack ’s a chàirdean. Cò bheireadh an aire do dh’ fhuaim peileir no dhà eile?

Bha a làmhan air an gearradh ’s fuil a’ tighinn asda, ’s na h-ìghnean aige briste ach ’s gann gun tug e ’n aire dhaibh. Nuair a stadadh e airson tiotan cha chluinneadh e ach an aonach a bha anail a’ dèanamh.

Brag! Bhuail peilear a’ chreag dìreach os a chionn ’s chaidh a dhalladh le frois de dhust ’s de chlachan beaga. Dh’fhairich e clach ga bhualadh anns a’ mhalaidh ’s an fhuil a’ sruthadh sìos aghaidh. Bha eagal air an toiseach gur e cuideigin a shad a’ chlach air bhon mhullach, ach chuimhnich e gun cuala e brag a’ ghunna ’s bha fhios aige gur e peilear a bu choireach.

Ghabh e staigh gun robh e caoineadh le eagal ’s le feirg.

Brag! Thàinig peilear eile air a làimh cheàrr, ’s an uair sin a dhà eile goirid an deaghaidh a chèile. Feumaidh gun robh iad a’ gabhail eagail gun deach aige air streap cho àrd gun tuiteam ’s gun robh am fear gu h-àrd cho fada gun tighinn. Dh’ èirich dòchas mòr na chridhe, ach aig an aon àm bha barrachd eagail air gun tuiteadh e ’s e cho faisg air a’ mhullach. Mar a b’fhaisge bha e tighinn air a’ mhullach cuideachd bha iomagain uabhasach air gun nochdadh ceann duine thar a’ bhearraidh.

Brag! Dh’fhairich e a’chreag a’ dol na pìosan far an robh a chas dheas ’s chaill e grèim. Dh’fhalbh an eag bheag air an robh a chas an sàs. Nuair a thòisich e air slaidhdeadh sìos sgrìob e le chorragan uair ’s uair ri aghaidh na creige ach bha e sìor fhalbh.

“Aa!” dh’èigh e, ’s chual e buaidh-chaithream ag èirigh bhon fheadhainn a bha gu h-ìseal. Lean e air a’ slaidhdeadh sìos aghaidh na creige a dh’ ionnsaigh pìos na bu chaise dìreach fodha far an robh fhios aige gun tuiteadh e far taobh na beinne. Nuair sin dh’fhairich e tarraing air a’ chrios aige ’s thàinig e gu stad. Dh’fhan e an sin airson mionaid no dhà ’s eagal air gluasad. Bha an crios aige an sàs ann an cnap creige air choreigin.

An deaghaidh greiseig sguir an tùchan analach a bha air, cha robh buillean a chridhe cho fìor luath is chitheadh e na b’ fheàrr on chaidh aige air pàirt dhen fhallas a chrathadh far aodainn.

Beag air bheag shìn e mach a làmh dheas geàrrte is brùite mar a bha i a dh’ ionnsaigh sgoltadh beag anns a’ chreig. Aig an aon àm dh’fhiach e ri chorp a ghluasad dhan taobh dheas is eagal a bheatha air gum falbhadh an crios aige far a’ chnaip ’s gun d’ rachadh e leis. Bha e faireachadh nach robh a ghaoirdean fada gu leòr airson an sgoltadh a ruigheachd, ach le spàirn chruaidh chaidh aige air a chorragan fhaighinn an sàs anns an sgoltadh. Bha e sgrìobadh le chois cheàrr ach chan fhaigheadh e grèim. Bha e na

[TD 49]

b’ fhortanaiche leis a’ chois dheis ’s chaidh aige air e-fhèin a shlaodadh suas. Lean e air mean air mhean a’ sìor ghluasad an àirde.

Bha e tighinn faisg air a’ bhearradh a-nise ’s bha e ’g altram dòchas gun stàth nach deach aig an fhear eile airson adhbhar air choreigin am mullach a ruigheachd.

Nuair sin leig e ràn às le eagal is briseadh-dùil.

Nochd ceann duine thar bile a’ bhearraidh.

Bha spiorad Alasdair briste.

“Leig suas mi!” dh’èigh e. “An ainm Dhè leig suas mi!”

“Na gabh thusa dragh, ’ille. Bithidh tu bhos an seo ann an tiotan!”

Cha mhòr nach do leig Alasdair às a ghrèim air a’ chreig leis a’ ghàirdeachas uabhasach a lìon a chridhe.

Bha e coimhead ann an aodann Aonghais Dhòmhnallaich.

[TD 50]

13 An Cadha Dorcha

Bha an glaodhaich a bha tighinn bho bhonn na beinne a’ dèanamh soilleir gun robh an fheadhainn a bha gu h-ìseal air bhoile le feirg is briseadh-dùil.

Thàinig ròpa le dul air a-nuas aghaidh na creige.

“Cuir do ghaoirdean anns an dul, Alasdair!” dh’èigh Aonghas. “Nuair sin cùm grèim air is obraich le do chasan fhads a tha mise gad tharraing!”

Shàth Alasdair a ghaoirdean tron dul. Dh’obraich e a chasan gu dìcheallach ri aghaidh na creige ga bhruthadh fhèin suas le cuideachadh Aonghais air an ròpa.

Fad na tìde bha an èigheach a’ leantainn bhon fheadhainn gu h-ìseal. Agus an uair sin bragail ghunnaichean. Bha iad a’ fiachainn ri amais air a-nise.

Suas, suas chaidh e gus an do rug Aonghas air coilear a sheacaid mu dheireadh agus tharraing e e le aon slaodadh thairis air a’ bhearradh. Dìreach an uair sin thug peilear an ad far ceann Aonghais is dh’fhàg e cheann maol a’ deàrrsadh ann an solas na grèine is iad le chèile nan laighe air an druim anns an fhraoch air mullach a’ Chùirn is am broilleach a’ plosgartaich leis an spàirn a bha orra.

Rinn Aonghas gàire ’s e plapadaich gualainn Alasdair.

“’S math dhomh fhìn ’s dhut fhèin nach eil iad ro mhath air a’ ghunna!” ars esan.

“Tha iad math gu leòr!” ars Alasdair, a’ coimhead na h-aide bhon àite san robh e na laighe. Bha e doirbh dha bruidheann fhathast leis an aonach a bha air ach dh’fhiach e ri gàire dhèanamh ri Aonghas a bha air a ghlùinean ri thaobh a-nise.

“’S mise bha toilichte sibhse fhaicinn, Aonghais,” chaidh aige air a ràdh.

“Uill uill, Alasdair,” ars Aonghas. “Tha thu cho math ri d’ athair air faighinn ann an croisean. Duine sàmhach a th’ ann, ach duine fiadhaich, fiadhaich nuair a thèid a thogail!”

Chuir e làmh air gualainn Alasdair a-rithis.

“Leig thusa d’ anail an sin greiseag ’s an uair sin feumaidh sinn togail oirnn. Bheir mise sùil air dè tha na droch creutairean gu h-ìseal a’ dèanamh. Faodaidh tusa sùil a chumail air ar caraid an seo. Chan e gur urrainn dha mòran a dhèanamh ’s e air a cheangal mar a tha e!”

Airson a’ chiad uair thug Alasdair an aire dhan fhear a bha na laighe ann am paiseanadh anns an fhraoch agus e air a cheangal gu teann. Thuig Alasdair a-nise carson nach tàinig creagan a-nuas air a cheann. Dh’aithnich e an duine. ’S e fear dhe na fir-gleidhidh a bha ann. Chuir Alasdair an ad aige air a’ ghunna aige is shìn e i gu cùramach a-mach thar a’ bhile. Ge bith dè a’ bharail a bha aige air sgil nan nàimhdean leis a’ ghunna cha robh e dol a thoirt cothrom sam bith dhaibh. Nuair sin choimhead e gu faiceallach thairis air a’ bhearradh.

An deaghaidh greiseag dh’èirich e ’s thàinig e nall gu far an robh Alasdair.

[TD 51]

“Tha iad air falbh aig peilear am beatha airson fiachainn ri ar gearradh dheth aig beul a’ Choire!” ars esan.

Shuidh Alasdair suas. Bha e air tighinn ga ionnsaigh fhèin a-nise.

“Nì iad sin cuideachd, Aonghais!” ars esan. “’S tha feadhainn eile dhiubh sealg air feadh a’ Ghlinne cuideachd! Tha sibhse air sibh fhèin a chur ann an cunnart mòr air mo sgàth-sa a bharrachd air mo bheatha shàbhaladh!”

“Ist! Dhèanainn fada bharrachd airson mac d’ athar nam b’ urrainn dhomh!” arsa Aonghas. Tha fhios agam mu dheidhinn chàich, ach ma tha thusa deiseil airson falbh nì sinn an gnothach orra fhathast!”

Dh’èirich Alasdair gu math ciurramach air a chasan. Bha e mar gun robh goirteas anns a h-uile fèith a bha na chorp ’s bha buille aig a’ ghearradh a bha air a’ mhalaidh ach bha e toirt neart is misneachd dha gun robh Aonghas còmhla ris a-nise, nach robh e leis fhèin nas fhaide.

“Tha mise deiseil,” ars esan, “ach cuimhnichibh ’s e daoine cunnartach a tha annta, Aonghais.” “Thàinig mi-fhìn ’s d’ athair troimh ghàbhaidhean na bu mhiosa na seo ann an Cogadh Korea,” ars Aonghas. “’S cuimhnich thusa cuideachd nach e daoine bhuineas dhan dùthaich a tha anns an fheadhainn sin idir, ach feadhainn às a’ bhaile mhòr, agus guineach ’s gu bheil iad chan aithne dhaibh an sgìreachd seo cho math ruinne! Chan e nach fheum sinn a bhith faiceallach ’s uimhir dhiubh ann!”

“’S fheàrr dhuinn falbh ge ta.” Thog e gunna an fhir-ghleidhidh agus rinn e spealgan dheth an aghaidh creige. Nuair sin thog e air sìos a’ bhruthach agus Alasdair a’ leantainn na cheuman.

“Bha iad gu h-àrd air cliathaich a’ bhùla mhòir ris an canar Coire na Ciste. Bha badan chraobhan agus pìosan de choille-chuir air gach taobh dhen choire. Bha iad a-nise tighinn faisg air Allt na Ciste, sruthan a bha ruith tron choire gus an robh e coinneachadh na h-Aibhne Riabhaich aig beul a’ Choire.

Bha casan Aonghais, ged as e duine mòr a bha ann, a’ leum o bhacan gu bacan mar nach robh iad cha mhòr a’ buntainn ri talamh idir ’s Alasdair a’ dèanamh spàirn chruaidh airson cumail suas ris. Bha grian a’ mheadhon-latha a’ bualadh orra ’s bha chasan a’ faireachadh gu math rag ach chùm e air mar a b’fheàrr a b’ urrainn dha.

“Càite an tèid sinn seachad air an Allt?” dh’fhoighnich e de Aonghas.

“Sin rud nach eil sinn dol a dhèanamh!” arsa Aonghas. Bithidh sùil aca gun dèan sinn sin, gun tèid sinn thairis air an Allt a’ dèanamh air na beanntan aig ceann a’ Ghlinne. Tha cuimhne agad gu bheil bealach aig ceann a tuath a’Choire a bheir gu ceann a’ Ghlinne thu, ach ni sinne air bun a’ Choire!”

“Ach ’s cinnteach gu faic iad sinn ma ghabhas sinn an taobh sin!” arsa Alasdair.

“Chan fhaic ma gheibh sinn gu àite ’s aithne dhòmhsa!” arsa Aonghas.

Bha iad am-measg chraobhan a-nise far an robh e na b’ fhasa dhaibh fuireach am falach mura bitheadh cuideigin faisg air làimh orra, oir nam bitheadh bhiodh cunnart ann gun cluinnteadh iad a’ briseadh geug no meangan grod len casan.

Lean iad orra, Aonghas a’ gluasad mar Innseanach Dearg am-measg na coille ’s

[TD 52]

Alasdair ga leantainn le ceum na bu chugallaiche.

Chuala iad èigheach a-nise.

Stad Aonghas ’s smèid e ri Alasdair an aon rud a dhèanamh.

“Bheil sibh a’ saoilsinn gum bu chòir dhuinn fuireach an seo am-measg nan craobhan gus a fàs e dòrcha?” ars Alasdair.

“Chan eil. Ghlacadh iad an seo sinn. Dh’fhaodadh gu bheil coin aca ’s tillidh iad nuair nach bi sgeul oirnn aig ceann shuas a’ Ghlinne. Bithidh solas ann fhathast nuair a ruigeas iad shuas.”

Bha grèim an cliathaich Alasdair ’s bha anail a’ tighinn gu math luath.

Chuala iad barrachd èigheach.

Thug Aonghas sùil air Alasdair ’s threòirich e null gu bad phreasan e.

“Gabhaidh sinn fois an seo airson greiseag bheag gus am faigh thu d’ anail air ais ’s gus am faic mise càite bheil iad.”

Chrath Alasdair a cheann ’s bha e dol a chumail air ach chuir Aonghas stad air.

“’S fheàrr dhut gun thu fhèin a shàrachadh cus,” arsa Aonghas. Dòcha gum feum sinn spàirn a dhèanamh fhathast!”

Fhads a bha Alasdair a’ leigeil analach shlèag Aonghas gu faiceallach air adhart is dhìrich e suas air creig mhòir a bha na seasamh am-measg nan craobhan agus às am faiceadh e tro na craobhan.

Thàinig glaodh eile bho àite-eigin fòdhpa. Bha i na b’ fhaisge na ’n èigheach a chuala iad roimhe. Dh’èirich Alasdair is eagal air gum faca iad Aonghas, ach thuig e bhon dòigh fhaiceallach anns an robh Aonghas a’ dèanamh a rathaid air ais nach robh seo ceart.

“Tha eagal orm gum feum sinn togail oirnn ’ille. Bithidh iad seo a dh’aithghearr. Tha iad sgaoilte am-measg nan craobhan air an taobh seo dhen Allt.”

Rug e air ghaoirdean air Alasdair.

Feumaidh sinn dèanamh air an Allt. ’S e an aon chothrom a tha againn!

“Ach chì iad sinn!”

“Chan fhaic ma nì thusa h-uile càil a dh’ iarras mise ort!”

Dhragh e gaoirdean Alasdair ann an dòigh gu math smachdail, dh’fhàg e ’n rathad a bha iad air a bhith leantainn ’s ghabh e dìreach sìos an leathad.

Bha buille ’n ceann Alasdair ’s cha mhòr nach robh e cur a-mach leis an sgìos. Mura b’ e làmh Aonghais ga tharraing tro na craobhan bha e air laighe sìos far an robh e. Bha e coma nise co-dhiù rachadh a ghlacadh gus nach d’ rachadh.

“’S fheàrr dhuibh m’ fhàgail, Aonghais!” ars esan. Faodaidh mi falach anns na craobhan.”

“An ainm an Aigh na dean gèill a-nise, ’ille! Cùm ort airson greiseag bheag!”

Chùm Alasdair air gu cugallach eadar pian is òrrais. Chuala iad èigheach a-rithis air an làimh dheis.

“Chan fhaca iad sinn idir!” arsa Aonghas tro ghiorrad analach. “Cha mhòr nach eil sinn aige!”

A-nise bha iad a’ dèanamh an rathaid tro phreasan is raineach sìos dhan Allt.

[TD 53]

Dh’fhairich Alasdair fionnaireachd bheannaichte an uisge air a chasan nuair a leig iad iad fhèin sìos ann.

“Dìreach rud beag nas fhaide air adhart a-nise, Alasdair!” arsa Aonghas.

Cha robh Alasdair uabhasach mothachail air dè bha tachairt a-nise, ach leig e le Aonghas a tharraing suas air sgeilp cloiche ann am bruaich an Uillt ’s thug e ’n aire gun robh sgàil-bhrat de gheugan ’s de dhuilleagan os a chionn. Dh’aithnich e gun robh èigheach cha mhòr anns a h-uile àite timcheall orra.

“Cha robh ann ach gun deachaidh againn air!” Bha Aonghas a’ seanais na chluais. Bha fiamh-ghàire air an aghaidh aige ’s i donn leis a’ ghrèin. “Bithidh dùil aca nise bho nach fhaca iad sinn gu bheil sinn air dèanamh air ceann a’ Ghlinne. Cumaidh sin a’ dol iad airson dà uair a thìde co-dhiù.

“Dèan thusa beagan cadail, Alasdair. Cumaidh mise sùil a-mach ach tha sinn sàbhailte gu leòr an seo.” Cha mhòr nach robh Alasdair na chadal mus cuala e na faclan mu dheireadh.

Chaidh a dhùsgadh le Aonghas a’ crathadh a ghualainn gu socair.

“Dè cho fad ’s a bha mi nam chadal?” ars esan.

“Dà uair a thìde cha mhòr.” Bha a’ ghrian a’ deàrrsadh air na geugan os an cionn. Thug e sùil air uaireadair. Bha e leth-uair an deaghaidh trì. “Tha greis a-nise bho nach cuala mi èigheach,” arsa Aonghas.

Mhothaich Alasdair gun robh a chasan rùisgte ’s gun robh na stocainnean aige tiormachadh air gèig. Fhads a bha e cur air a stocainnean ’s a bhrògan dh’innis e do Aonghas beagan mu na h-innleachdan gràineil a fhuair e mach mun deidhinn.

Dh’èisd Aonghas ris gu foighidneach gus an robh e deiseil ’s an uair sin chuir e a làmh air gualainn Alasdair.

“Bha mi riamh a’ smaoineachadh gur e trusdair a bha ann an Diack!” ars esan, “ach cha do shaoil mi gun robh e cho fìor olc sin. Rinn thu glè mhath, Alasdair. ’S e gille treun a tha annad! Bithidh d’ athair moiteil asad.”

“Cha robh mi cho treun nuair a bha mi dèanamh guidhe airson mo bheatha aig mullach a’ Chùirn Dhuibh!” arsa Alasdair. “Bha eagal orm gun d’ rachadh mo mharbhadh! Tha fhathast!”

“’S e duine gun tùr air nach bitheadh an t-eagal sin!” arsa Aonghas. “’S iomadh duine calma chunnaic mise nach dèanadh cho math ’s a rinn thusa anns na lathaichean a chaidh seachad. Cha chan mi ach aon rud eile. Nam b’ e mo mhac-s’ thu bhithinn gu math pròiseil asad an-diugh!” Rinn e gàire. “Ged tha thu cho gòrach, gad fhaighinn fhèin ann an crois! Nise feumaidh sinn togail oirnn.” Dh’fhàs an t-aodann aige nas sòlaimte. “Chuala mi coin o chionn greis a’ dol suas ’s nuair nach fhaigh iad sinn tillidh iad.”

Dh’èirich Alasdair. Bha e faireachadh caran rag fhathast ach bha blàths timcheall air a chridhe leis an dòigh a bhruidhinn Aonghas ris.

“Ceart! Tha mi deiseil!” ars esan.

Chitheadh e gun robh an rathad dìomhair a’ leantainn pìos math ri bruaich an Uillt.

[TD 54]

“An e sin an rathad a tha sinn dol a ghabhail, Aonghais?” ars esan. “Chan eil cuimhne agam air fhaicinn nuair a bha mi òg.”

“Sin ar rathad,” arsa Aonghas. “’S chan eil e na iongnadh nach fhaca thu e nuair a bha thu nad ghille beag oir tha an t-uisge gu math domhainn an seo far a bheil e gearradh tron chreig. ’S e ‘an Cadha Dorcha’ chanadh na seann daoine ris an rathad seo. Tha e leantainn ri bruaich an Uillt gus an tig e gu ceann faisg air an àite far a bheil Allt na Ciste ruith a-staigh anns an Abhainn Riabhaich ’s chan eil sin fada bhon Taigh Mhòr. Ach bha mi fhìn ’s tu fhèin fortanach an-diugh Alasdair, mas e ‘fortanach’ a chanadh tu ris! Nan robh uisge trom air a bhith ann o chionn latha no dhà bhitheadh an t-Allt air èirigh seachad air an rathad seo. Eiridh an t-uisge cho luath leis cho domhainn ’s a tha e. A-nise chan urrainn dhaibh tighinnn a-nuas anns an uisge oir tha e ro dhomhainn ’s tha na bruaichean ro chas airson streap a-nuas mura aithne dhaibh an t-àite far an tàinig sinne a-nuas.

“Cùm thusa faisg ormsa. Dèan a h-uile càil a chì thu mise dèanamh. Dh’fhaodadh gu bheil fir-gleidhidh aca air faire a-nise ma tha amharas aca gur ann air beul a’ Ghlinne tha sinn a’ dèanamh!”

Thog Aonghas an gunna air a ghualainn agus ghabh e sìos an Cadha na leth chrùban. Bha an sgàil-bhrat gheugan ro ìseal airson gum b’ urrainn dhaibh iad fhèin a dhìreachadh. Chùm iad orra airson beagan is leth-mhìle ’s na casan aca trusadh suas na duilleagan marbha bha air an t-slighe. Bha an t-uisge dèanamh cus fuaim airson gun cluinneadh duine seo. Bha na bruaichean na b’ fhaide o chèile a-nise far an robh an t-Allt a’ tighinn faisg air an Abhainn Riabhaich astar beag mus ruitheadh i staigh ann an Loch Riabhach shìos fon Taigh Mhòr. Cha robh iad fada ruigheachd a’ chomair.

Gu h-obann thog Aonghas a làmh.

“Laigh sìos!” ars esan fo anail ’s shad e e-fhèin na laighe. Rinn Alasdair an aon rud. Dìreach an uair sin chuala e einsean bàta.

Greiseag bheag an deaghaidh sin chuala iad bruidheann agus eadar friamhaichean craoibhe le cas Aonghais a’ dinneadh a chluais dheis chunnaic e bàta tighinn a-nuas na h-Aibhne le Mullins agus an dithis eile ann. Bha aodann Mullins dearg leis an teas ’s leis an fheirg. Chan eil teagamh nach do dh’fhairich e cuip teanga Diack, ’s dòcha gealltanas air rudeigin na bu mhiosa airson leigeil leis a’ phrìosanach aige teicheadh.

“Seall! Seall sin! Thàinig guth às a’ bhàta. “Tha rathad ri taobh na bruaiche!”

Ragaich corp Alasdair, ’s e saoilsinn gun deach am faicinn. Bha e air leum air a bhuinn mura b’ e gun do bhrùth cas Aonghais sìos e.

Bha a’ bhruaich fhathast ro chas airson leigeil leotha streap suas, ach bha fear dhe na daoine ag argumaid gum bu chòir dhaibh a dhol suas an t-Allt cho fad ’s a b’ urrainn dhaibh fiach am faiceadh iad na fògarraich.

Cha robh am fear eile airson seo idir.

“Cuimhnich gu bheil dithis dhiubh ann. Cuimhnich cuideachd dè dh’èirich do Lambert!”

“Bha mi smaoineachadh gun canadh tusa sin!” arsa Mullins a’ fanaid air. Ach tha

[TD 55]

thu ceart! ’S fheàrr dhuinn tilleadh ’s tuilleadh dhaoine fhaighinn. Thuirt Diack gum feumtadh an glacadh ’s am marbhadh ge bith dè chosgadh e!”

Dh’fhairich Alasdair an t-eu-dòchas a’ greimeachadh air.

“Tha sinn air ar glacadh!” ars esan.

“Chan eil fhathast!” arsa Aonghas ged a bha aodann sòlaimte. “Nì sinn air taigh a’ Mhàidsear Chaimbeul. Tha taigh-samhraidh Taigh na Bruaiche aige beagan os cionn na bruaiche an seo.”

Dh’èirich Aonghas airson falbh, ach rug Alasdair air ghualainn air.

“’S e fear dhiubhsan a tha ann, Aonghais!” ars esan. “Chunnaic mi aig a’choinneimh e còmhla ri Diack!”

Dh’fhàs aghaidh Aonghais cùramach.

“Uill!” ars esan. “Am Màidsear cuideachd! Nach e ’m puinnsean a tha sgapte! Co-dhiù, chan eil dol às againn. Bithidh iad an seo a dh’ aithghearr le coin. Feumaidh sinn gabhail tron fhearann aige-san.”

Thòisich iad a’ dìreadh a’ bhruthaich eadar na craobhan beithe ’s na casan aca dol sìos anns an talamh bhog a bha làn còinnich. Air cùlaibh na coille bheithe bha callaid de chraobhan sgithich agus seachad air sin chitheadh Alasdair na h-uinneagan àrd aig an taigh.

Shlèag iad suas dhan challaid sgithich is choimhead iad trompa. Cha mhòr nach do dh’èigh Alasdair a-mach nuair a chunnaic e cò bha ann, agus tharraing e Aonghas sìos anns an fheur.

An sin nan suidhe air beinge anns a’ ghàrradh bha Cailean Stevenson agus am Màidsear agus mun coinneamh air seuthar-gàrraidh bha Catrìona.

[TD 56]

14 Taigh na Bruaiche

Bha am Màidsear agus Stevenson a’ bruidheann. Bha Catrìona na suidhe anns an t-seuthar, a’ coimhead sìos gu tùirseach mar gun robh i ’n deaghaidh bhith caoineadh, ach nuair a thuirt am Màidsear rudeigin ri Stevenson ’s a rinn e gàire thog i a ceann gu pròiseil ’s choimhead i dìreach air thoiseach oirre.

Lìon cridhe Alasdair le gaol is fearg, fearg dha na brùidean a bha ga cumail is gaol dhan nighinn òig seo a bha cho treun ann an suidheachadh cho èiginneach.

“An e sin a’ las agad, Alasdair?” bha Aonghas a’ seanais na chluais. “Tha mi tuigsinn a-nise carson a tha thu dèanamh a leithid de strì air a son!”

Nuair sin dh’èirich cù mòr Ailsèiteanach a bha air a bhith na laighe air taobh eile beinge a’ Mhàidseir, choimhead e ’n rathad a bha Alasdair ’s Aonghas is thòisich e air comhartaich. Choimhead na daoine an aon rathad.

“Thìocais, tha fhios aige gu bheil sinn an seo!” arsa Aonghas. An uair sin, “Chan eil fhios aca gur e mise bha còmhla riut,” rinn e seanais ann an cabhaig. “Fiachaidh mi ri faighinn cuidhteas iad le ràdh gum faca mi poidsearan! Coinnich mi aig 11 Aite Lochabar a-nochd!”

Leis an sin dh’èirich Aonghas agus thòisich e air coiseachd a-null gu far an robh na daoine.

Bha an cù a’ comhartaich mar gun robh an cuthach air a-nise. Dh’èirich am Màidsear ’s rug e air choilear air ’s bha Stevenson air èirigh cuideachd.

Dh’fhan Alasdair na laighe air cùl nan craobhan ’s buille throm aig a chridhe. Chan fhaca Stevenson Aonghas còmhla ri-san, ach dè ma bha fear dhe na daoine a bha cuide ri Mullins anns an taigh, no nam faithnicheadh iad Aonghas bho na thuirt Mullins mu dheidhinn?

Chuir Stevenson a làmh na phòcaid ach phut am Màidsear e ’s thuirt e rudeigin ris agus dh’fhàs Stevenson na bu shocraiche.

Bha Aonghas a’ bruidheann ris a’ Mhàidsear agus a’ smèideadh suas an t-Allt. Chuala Alasdair na faclan, “Dà phoidsear beagan gu tuath anns na craobhan...”

Bha Alasdair air bhioran. An gabhadh iad am biadh? Bhitheadh e nàdarrach gu leòr gun innseadh seann gheamair coltach ri Aonghas dhaibh mu dheidhinn phoidsearan, gu h-àraidh ma bha e coimhead airson obair ach...

Thionndaidh am Màidsear gu Stevenson ’s e na bhoil.

“Tha e glè choltach gur e iadsan a th’ ann!” ars esan.

Chaidh iad uile ’s Aonghas còmhla riutha a-staigh dhan taigh, Stevenson a’ breith air gaoirdean Catrìona ’s toirt oirre coiseachd air thoiseach air. An ceann mionaid no dhà, thàinig Aonghas ’s am Màidsear agus Stevenson a-mach às an taigh. Bha gunnaichean aig an dithis mu dheireadh. Bha dithis fhear-gleidhidh còmhla riutha ’s gunnai

[TD 57]

chean aca-san cuideachd. Bha iad a’ bruidheann ’s a’ crathadh an làmhan.

Mean air mhean dh’fhàs na guthan na b’ fhaide air falbh ’s bha Alasdair air fhàgail na laighe anns an fheur air beulaibh an taighe shàmhaich ’s a’ ghrian a’ deàrrsadh air an lianaidh.

Thug iad dithis dhe na fir-gleidhidh leotha. Bhitheadh iad ag iarraidh uimhir ’s b’ urrainn dhaibh a thoirt leotha, ach an do dh’fhàg iad duine a chumail sùil air Catrìona? Co-dhiù dh’fheumadh esan a chuid a dhèanamh a-nise. Rinn Aonghas a chuid fhèin.

Thog e ’n gunna aig Aonghas agus chuir e air a ghualainn e. Bha e ’n dòchas, nam faiceadh duine sam bith e gu saoileadh iad gur e fear dhe na càirdean aig a’ Mhàidsear a bha ann an deaghaidh bhith mach a’ sealg, no gur e fear dhe na daoine aig Diack a bha ann.

Choisich e suas na steapaichean aig an doras aghaidh ’s thionndaidh e làmh an dorais. Bha e taingeil nuair a dh’ fhosgail an doras. Air a bheulaibh anns an talla bha staidhre mhòr fhiodha a’ dìreadh agus trannsaichean a’ falbh air a làimh cheàrr ’s air a làimh dheis. Cha robh fuaim a’ tighinn à àite sam bith, ach diog bhon chleoc mhòr ann an oisean na talla.

Càite an cuireadh iad Catrìona? ’S e bu dòcha gun robh i glaiste ann an seòmar-cadail air an ùrlar àrd, smaoinich e. Chaidh e suas an staidhre le sìnteagan fada ’s a’ bhrat a bha oirre a’ marbhadh fuaim sam bith a dhèanadh a chasan ’s aig mullach na staidhre bhuail e ann an cuideigin a bha air tighinn a-nuas an trannsa air a làimh cheàrr gun fhuaim sam bith a dhèanamh.

Bha am fear eile, seirbhiseach a-rèir mar a bha e air èideadh, na bu mhotha troimhe chèile na bha Alasdair fhèin. Rinn e sùilean mòra ’s dh’fhosgail a bheul. Thug seo barrachd misneachd do Alasdair.

“Tha mi duilich!” ars esan. “Dh’iarr Mgr Diack orm an nighean a thoirt air ais gu Taigh Ghlinn Riabhaich.”

“Ach thuirt am Màidsear Caimbeul gun robh aice ri bhith air a cumail an seo ’s nach fhaodadh i an seòmar ’s a bheil i fhàgail air adhbhar sam bith!” Thòisich e air ratreut a dhèanamh sìos an trannsa a’ dol a theicheadh.

Chunnaic Alasdair nach biodh e gu feum sam bith mas fhìor a dhèanamh tuilleadh. Rug e air an duine air coilear a sheacaid is bhrùth e dhruim gu cruaidh ri doras.

“Aon diog ’s gheibh thu peilear sa’ mhionach!” ars esan gu borb. Sheall e le fuath ann an sùilean an duine a bha fosgladh na bu mhotha leis an eagal. Bha Alasdair taingeil nach e fear dhe na brùidean aig Diack a bha ann.

“Càite a bheil an nighean?” ars esan, a’ bruthadh a’ ghunna ri amhaich an duine. Innis dhomh, neo gheibh thu e!”

Bua sùilean an duine a’ bolgadh a-mach às a cheann...’s anail a’ tighinn gu tùchanach. “Dèan tròcair orm!” ars esan, “Dèan tròcair orm!”

“Seall dhomh càite a bheil i matà!” ars Alasdair, a’ breith air choilear air ’s ga phutadh air adhart.

Stad an duine aig doras na b’ fhaide sìos an trannsa.

[TD 58]

“An sin!” thuirt e a’ comharrachadh doras ’s an iuchair san toll.

“Fosgail e!”

Le làimh a bha air chrith thionndaidh an duine an iuchair agus dh’fhosgail e an doras. Bha Catrìona na suidhe air an leabaidh ’s a làmhan fo smeagad. Nuair a thog i a ceann chunnaic e gun robh i air a bhith caoineadh.

Choimhead i le eagal ann an aodann an t-seirbhisich ’s an uair sin...

“O, Alasdair!” Dh’èirich i air a casan ’s deòir an aoibnneis a’ sruthadh sìos a h-aghaidh. “Bha dùil agam nach fhaicinn thu gu bràth tuilleadh!”

Bhrùth Alasdair an seirbhiseach a-staigh anns an oisean air taobh eile na leapa.

“Bithidh a h-uile càil ceart gu leòr, a thasgaidh!” ars esan. “Gheibh sinn a-mach à seo thu!”

A’ cumail a shùla air an duine dhùin e ’n doras air a chùlaibh.

“Cia meud duine eile a tha anns an taigh?” dh’fhoighnich e.

“Chan eil ach aon duine. Tha e gabhail biadh anns a’ chidsin. Cha chluinn e càil! Chan eil e ach air tòiseachadh!” thuirt an duine agus ruith anns a’ ghuth aige.

Chomharraich Alasdair an leabaidh dha.

“Laigh sìos an sin!” dh’òrdaich e.

Dh’fhàs aodann an duine geal.

“Chan eil thu dol gam mharbhadh!” ars esan ’s caoineadh sa’ ghuth aige.

“Chan eil, a ghlaoic, mura dèan thu fuaim!”

Laigh an seirbhiseach sìos gu h-umhail air a bheul fodha anns an leabaidh. Shrac Alasdair an còrd as a’ ghùn-sgeadachaidh aig Catrìona ’s cheangail e làmhan an duine air a chùlaibh. Chuidich Catrìona e a’ sracadh siotaichean na leapa airson a chasan a cheangal ’s glas-ghuib a chur air.

An uair sin rinn Alasdair seanais na chluais.

“Tha mi dol a shealltainn ris an fhear anns a’ chidsin!” ars esan. “Ma nì thu ’m fuaim as lugha tillidh mi ’s cuiridh mi às dhut!”

Sheas sùilean an duine a-mach agus chrath a cheann gu dian.

“Ceart!” thog Alasdair an gunna a-rithist ’s rug e air làimh air Catrìona.

“Càite a bheil an cidsin?” ars esan nuair a bha iad taobh a-muigh an dorais.

“Shìos an staidhre aig cùl an taighe.”

“Glè mhath! Bithidh e buailteach nach cluinn e sinn,” ars esan.

Choisich iad suas an trannsa agus sìos an staidhre air an corra biod a’ dèanamh cho beag fuaim ’s b’ urrainn dhaibh. Bha Alasdair ann am fiabhrais gun cluinneadh iad ceuman troma tighinn a-nuas an trannsa agus glaodh a’ comharrachadh gun deach am faicinn. Sìos, sìos ghabh iad. Bha an doras mòr leth-fhosgailte mar a dh’fhàg Alasdair e. Tarsainn air an talla. Ghabh iad timcheall an dorais. Rinn e dìosgail nuair a bha Alasdair ga dhùnadh a thug clisgeadh orra, ach, a-rèir coltais cha chuala duine iad.

Bha iad sìos na steapaichean a-nise. Chaidh iad timcheall air an lianaidh agus rinn iad air na preasan aig cliathaich an taighe ’s sùil aca fhathast ri èigheach a chluinntinn air an cùlaibh. An uair sin bha iad am-measg nan craobhan ’s grèim aca air a chèile,

[TD 59]

lag leis an fhaochadh a bha iad a’ faireachadh.

Bha a sùilean a’ deàrrsadh ’s bha fiamh-ghàire air a bilean.

“Bha thu coimhead cho fiadhaich!” ars ise. “O, Alasdair! Tha mi cho toilichte d’ fhaicinn!”

“Tha mi uabhasach, uabhasach moiteil asad!” ars esan ga pògadh.

Bha iad ann an gaoirdeanan a chèile airson ùine ach cha b’ urrainn dhaibh dìochuimhneachadh fada an cunnart anns an robh iad.

“Feumaidh sinn dèanamh air an rathad mus till iad!” ars esan a’ breith air làimh oirre.

“Uisdean bochd!” ars ise.

“Bheil grèim aig Diack air fhathast?” ars Alasdair.

“Tha. Thuirt iad ris gun robh iad gam thoirt-sa air falbh ’s nan dèanadh e rud gòrach sam bith gum marbhadh iad mi! Ach tha e smaoineachadh gu bheil iad dol ga mharbhadh co-dhiù, nach eil mòran feum aig Diack air tuilleadh airson coltas brèagha chur air gnothaichean. Ghuidh Uisdean gu dùrachdach ormsa teicheadh nam faighinn cothrom. O, Alasdair rachamaid dhan phoilis airson gun caomhain sinn e!”

“’Sin e sin dìreach a nì sinn, a thasgaidh, a’ chiad chothrom a gheibh sinn!” ars Alasdair ach smaoinich e, “Feumaidh sinn a bhith faiceallach.”

A-nise bha iad a’ dol an aon rathad ris an t-slighe suas dhan Taigh Mhòr. Bhuaileadh iad a dh’aithghearr air an rathad dhan Ghearasdan.

“Fanaidh sinn am-measg nan craobhan cho fad ’s as urrainn dhuinn,” ars Alasdair ’s cumaidh sinn sùil a-mach airson lioft.”

Gu h-obann nochd dithis dhaoine ann an èideadh phoilis shìos beagan fodhpa.

“Na poilis!” dh’èigh Catrìona!

Ghabh i sìos dhan ionnsaigh ag èigheach ’s a’ crathadh a làmhan mus d’fhuair Alasdair stad a chur oirre.

Chrath na daoine air ais agus thòisich iad air ruith a dh’ ionnsaigh Catrìona.

Leig Alasdair tuiteam leis a’ ghunna agus ghabh e sìos às a deaghaidh. Nuair a fhuair e na b’ fhaisge oirre bha fhios aige gun robh e ceart eagal a bhith air. Bha fear dhe na daoine air a bhith aig a’ choinneimh aig Diack an oidhche roimh’n sin.

“O, feumaidh sibh ar cuideachadh!” bha Catrìona a’ ràdh nuair a ràinig i ’n dithis dhaoine. Thionndaidh i gu Alasdair airson gun innseadh e dè bha tachairt. Nuair a chunnaic i aghaidh thuig i gun robh rudeigin ceàrr. Choimhead i air ais air na daoine ’s dh’fhàs a h-aodann geal leis an eagal an uair a chunnaic i ’n daga a bha ann an làimh fear aca, fear àrd bàn le stais bhig a dh’aithnich Alasdair bhon oidhche roimhe. Bha snodha-gàire magail air.

“Tha eagal orm gun d’rinn thu mearachd, m’ eudail,” ars esan, “a’ cur cus earbsa ann an coltas duine!”

Na boil thionndaidh i gu Alasdair a-rithis.

“Seadh, a Chatrìona,” ars esan agus bha searbhachd anns a’ ghuth aige. Bha iad air a bhith cho faisg air saorsa. “’S e na daoine aig Diack a tha annta!”

[TD 60]

15 ‘Clinker’

Shuidh Catriona sìos anns an fhraoch agus leig i ruith le bròn. Bha i caoineadh mar nach sguireadh i. Ga faicinn mar sin dhìochuimhnich Alasdair an t-eagal ’s an fhearg a bha air fhèin. Chuir fear dhe na daoine a làmhan fo h-achlaisean airson a togail.

“Fàg i!” ars esan a’ bruthadh an duine an dàrna taobh. Thog an duine a làmh airson a bhualadh ach chrath am fear eile, am fear bàn, a cheann.

“Leig leis an dràsda!” ars esan.

Chuir Alasdair a ghaoirdean timcheall air guaillean Catrìona agus chuidich e i air a casan.

“Tha gaol agam ort!” rinn e seanais na cluais.

Rug i air ghaoirdean air, a’ fiachainn ri làmh an uachdair fhaighinn oirre fhèin ’s mu dheireadh chaidh aice air sgur de chaoineadh.

“Tha gu leòr an sin dheth!” arsa an duine beag, fear le aodann lachdann cruaidh. “Sìos an rathad leibh.”

“Aa!” leig e sgairt às agus leig e tuiteam leis an daga às an làimh a bhuail a’ chlach.

Bha Aonghas air aon ghlùin aig oir nan craobhan a’ cuimseachadh a’ ghunna air na polasmain.

“Tha sibh marbh ma ghluaiseas sibh! Leig tuiteam leis an daga sin!” dh’èigh e ris an fhear bhàn.

Tharraing Alasdair Catrìona an dàrna taobh.

Rinn am fear bàn doth, ’s an daga a’ cuimseachadh air Catrìona.

“’S e geamair a tha ann! Tha e math air a’ ghunna!” arsa Alasdair.

Leig am fear bàn tuiteam leis an daga.

“Nise,” arsa Aonghas air a shocair. Coisichibh gu m’ ionnsaigh!”

Rinn na fir sin.

“Stadaibh a-nise!”

Choisich Aonghas gan ionnsaigh agus stad e pìos beag bhuapa.

“Cuiribh dhìbh ur n-aodach ars esan. “Alasdair, tog na gunnaichean aca agus sad air falbh iad!”

Rinn Alasdair sin.

Nuair a bha na daoine rùisgte gu ’n drathaisean thug Aonghas orra laighe sìos air am beul fodha san fhraoch ’s dh’iarr e air Alasdair na làmhan ’s na casan aca cheangal. Dh’fhiach Aonghas fhèin na snaimean airson dèanamh cinnteach.

“Chan ann a’ deanamh dì-meas ort a tha mi idir, ’ille,” ars esan, “ach tha mise nas eòlaiche air an obair seo na thusa!”

Rinn e glasan-guib leis na neapacainnean aca ’s chuir e orra iad.

Dh’fhalamhaich Aonghas an gunna aige agus shad e pìos air falbh e.

[TD 61]

“Nise mach à seo sinn!” ars esan mus till càch.”

Threòirich e iad gu oir na coille, ’s leis a’ choille cumail fasgaidh orra thòisich iad air an rathad a dhèanamh gu deas.

An deaghaidh deich mionaidean anns an do chùm iad orra gu dian thionndaidh Aonghas ri Catrìona.

“Bheil thu ’g iarraidh d’ anail a leigeil airson mionaid no dhà?”

“Chan eil! Chan eil!”

Ged a bha giorrad analach air Catrìona smèid i ris cumail roimhe.

Nise bha iad a’ dìreadh toman beag le bad chraobhan air a mhullach. Thilg Aonghas e fhèin sìos am-measg nan craobhan agus rinn iadsan an aon rud. Dìreach fòdhpa bha gàrradh cloiche ’s air an taobh eile dheth bha rathad a’ Ghearasdain. Chitheadh iad pìos math dhen rathad gu tuath ’s gu deas.

“Nach bi iad a’ cumail sùil air an rathad?” arsa Catrìona.

“Bithidh duine no dhà aca air, ach ’s e as buailtiche gu bheil iad ann an càr. Feumaidh sinn seans a ghabhail is fiachainn ri lioft fhaighinn bho bhan no làraidh. Tha aon nì nar fàbhar. Bithidh dùil aca fhathast gu bheil sinn ann an àiteigin nas fhaide tuath. “’S e sin mura d’fhuair iad a-mach gun d’fhuair thusa air falbh, a Chatrìona, agus ’s cinnteach nach bi sin fada nise.

Dh’fhòn am Màidsear dhan Taigh Mhòr mus do dh’fhalbh sinn gun d’fhuaradh sgeul air an fheadhainn a bha iad a’ lorg. Chuir iad mise air ais an deaghaidh dhomh sealltainn dhaibh an rathad ma b’ fhìor a ghabh sibh ach bithidh ’n cuthach orra nuair a thuigeas iad gun tug mi ’n car asda.

“Cha mhòr nach robh mi agaibh nuair a chunnaic mi na polasmain’ ’s dh’aithnich mi bhon doth a rinn Alasdair gun robh rudeigin ceàrr.”

“Bha thu mìorbhaileach, Aonghais!” arsa Alasdair, ach bha coltas sòlaimte air aodann Aonghais.

“Feumaidh mi fònadh gu Màiri,” ars esan agus ràdh rithe iarraidh air Sandaidh Beag a ruith a-staigh dhan Ghearasdan. Bithidh fios aig cuid de chàirdean Diack càite bheil mi fuireach!”

Thàinig na h-uimhir de chàraichean seachad agus bha iad a’ fiachainn ri stad a chur air feadhainn a bha coimhead freagarrach ach bu dìomhain an ciùird oir bha an luchd-siubhail sgìth aig an àm seo bhliadhna de dh’ fheadhainn a bhitheadh a’ sireadh lioft. Chaidh tuilleadh chàraichean seachad agus bha iad a’ sìor ghabhail eagal gum bitheadh iad air an glacadh.

Mu dheireadh thàinig Catrìona a-nuas gu taobh an rathaid rin taobh.

“Chan urrainn dhomh fuireach an sin nas fhaide!” ars ise agus cha do dh’fhiach iad ri cur air ais. Rinn i gàire.

“Dòcha gum faigh sibh lioft nas luaithe ri linn mise bhith seo!”

Mar thubhairt b’ fhìor. ’S e bhan mhòr a bha anns an ath charbad a thàinig. Nuair a bha i na b’ fhaisge orra thàinig e staigh orra nach fhaca iad riamh bhan dhen t-seòrsa seo. Cha b’ urrainn do dhuine smaoineachadh air dath nach robh oirre. ’S ann a

[TD 62]

shaoileadh duine gun deach a peantadh le fear a bha às a rian. Air a cliathaich ann an litrichean mòra dubha bha aon fhacal air a pheantadh, “CLINKER”.

Bha Alasdair agus Catrìona ag obrachadh an òrdagan gu dìcheallach nuair a thàinig a’ bhan faisg orra agus stad i.

Bha falt fada dubh air an dràibhear agus stais fhada a’ slaodadh a-nuas air gach taobh dhe bheul. Tharraing e an doras air ais.

“Leumaibh a-staigh!” ars esan, a’ comharrachadh cùl na bhan agus a’ coimhead air Catrìona ann an dòigh a bha sealltainn gun robh tlachd mhòr aige ann a bhith dèanamh a’ cheart rud. Chuidich dithis bhalach eile a-staigh gu ’n chùl iad. Bha an ceathramh fear na shuidhe ri taobh an dràibheir. Bha iad uile gu math òg. ’S gann gun robh falt idir air an dithis a bha anns a’ chùl ach bha falt gu leòr air an fhear a bha ri taobh an dràibheir.

Ach bha ’n triùir eile coma co ris a bha iad coltach. Bha iad gu math taingeil a’ laighe sìos am-measg an iomadach seòrsa ionnsramaid-ciùil a bha anns a’ chùl. Bha a’ chuid bu mhotha dhiubh a’ coimhead mar gum b’ ann airson am bualadh a bha iad.

“Tha coltas oirbhse gun tàinig sibh air rathad gu math cursa!” arsa an dràibhear thairis air a ghualainn.

“Thàinig sinn sin!” ars Alasdair. “Dh’fhaodadh tu ràdh gun robh sinn a’ dèanamh beagan poidseadh!” Sheall fear dhe na gillean eile air aodach Catrìona ’s thàinig fiamh-ghàire air aghaidh.

“Bheil sibh dol a chluich anns a’ bhaile?” dh’fhoighnich Catrìona airson an cuspair còmhraidh atharrachadh.

“Tha sinn sin, a luaidh, ann an talla a’ bhaile a-nochd. ’S tha sin a’ toirt nam chuimhne,” thuirt am fear a fhreagair, ris an dràibhear, “’S fheàrr dhut beagan cabhaig a dhèanamh, Pete. Tha againn ri tòiseachadh aig leth-uair an deaghaidh seachd.

Thionndaidh e ris na coigrich.

“Sin agaibh Phil ri taobh Pete,” ars esan. “’S e Smudge a tha air an duine bhrèagha ri ur taobh agus is mise Karl.”

“Catrìona, Aonghas is Alasdair,” ars Alasdair agus tha sinn glè thaingeil airson an lioft.”

Cha tuirt Aonghas guth. Bha e coltach nach do thachair e ri feadhainn coltach ri muinntir ‘Clinker’ riamh roimhe, ach a bharrachd air sin bha fhios aig Alasdair gun robh e iomgaineach mu Mhàire ’s bha e-fhèin sin cuideachd. Mar bu luaithe gheibheadh iad gu fòn ’s e a b’ fheàrr. Bha esan air aon rud sònraichte a chur roimhe, bha e dol a dh’innse na sgeulachd aige do aon duine anns a’ bhaile anns an robh e cinnteach gum b’ urrainn dha earbsa a chur...am Pròbhaist.

[TD 63]

16 Clann nan Gaidheal

Nuair a ràinig iad an Gearasdan bha còmhlan phìobairean a’ mèarrsadh sìos na Sràid Aird ’s sluagh mòr a’ dòmhlachadh a’ chabhsair. Cha robh cuimhne air a bhith aig Alasdair gur e Latha nan Geamachan a bha ann. Bha coltas cho annasach air a’ bhan ’s gun do tharraing i aire an t-sluaigh na bu mhotha na dh’ iarradh Alasdair ’s a chàirdean ach bha iadsan am falach anns a’ chùl. A-rèir coltais cha robh sgeul air muinntir Diack agus shaoil e nach tigeadh e staigh orra gum bitheadh a dh’ aghaidh aca-san tighinn a-staigh dhan Ghearasdan ann an carbad cho follaiseach. Chaidh iad timcheall a’ bhaile ’s an uair sin thionndaidh iad a-staigh gu Sguèir nan Camshronach agus stad iad ri taobh talla a’ bhaile. Bha cead aca seo a dhèanamh on bha ‘Clinker’ gu bhith cluich aig an dannsa an oidhche sin.

“Cha chreid mi gu faic mòran dhaoine sibh a’ tighinn a-mach an seo!” arsa Phil. “Ma gheibh sibh air falbh bhon fheadhainn a tha ’n tòir oirbh seo trì ticeadan airson an dannsa!” Rinn e gàire. “Dòcha gun innis sibh dhuinn uaireigin dè seòrsa cron a rinn sibh!” Thug iad taing dha na balaich ’s chaidh iad timcheall cùl na talla airson comhairle a chèile ghabhail.

“Thèid sinne choimhead air a’ Phròbhaist fhads a tha sibhse fònadh gu Màiri,” ars Alasdair.

“Glè mhath,” arsa Aonghas, “agus faodaidh sinn coinneachadh aig taigh Chaluim aig aon-deug Aite Lochabar an deaghaidh làimhe.”

Rug Alasdair air làimh air Catrìona agus chaidh iad suas an rathad lùbach a bha aca ri choiseachd gu taigh a’ Phròbhaist. Bha sràidean-cùil a’ bhaile gu math sàmhach ’s cha robh iad fada ruigheachd an taighe.

Bha cridhe Alasdair a’ dol na bu luaithe ’s e bruthadh putan a’ chluig aig an doras. An creideadh am Pròbhaist e? Feumaidh e sin a dhèanamh, smaoinich e ’s e diùltadh smaoineachadh air a’ chaochladh. Feumaidh gun robh fhios aig muinntir Diack a-nise gun d’fhuair iad a-mach às a’ Ghleann. Dòcha gun robh iad a’ tighinn nan cabhaig dhan bhaile an dràsda fhèin mura robh iad ann mar thà.

Dh’fhosgail an doras agus bha boireannach liath nach b’ aithne dha na seasamh an sin.

“Eil fhios am faod mi am Pròbhaist fhaicinn?” dh’fhoighnich Alasdair.

“Tha mi duilich, ach tha am Pròbhaist agus a’ Bhean-phòsda Chamshron air falbh,” ars ise. “Bha aige ri falbh gu coinneimh ann an Inbhir Nis an deaghaidh dha na Geamachan fhosgladh ’s cha bhi e air ais gus an deaghaidh deich uairean. ’S e màthair na mnatha aige a th’ annamsa. An urrainn dhomh càil a dhèanamh air ur son?”

“An can sibh ris,” ars Alasdair gun robh Alasdair MacRailt an seo air gnothach fìor chudthromach ’s gun till mi fhathast?”

“Nì mi sin gu dearbh,” ars ise ’s i coimhead gu dùrachdach na aodann. “An tig sibh

[TD 64]

a-staigh an dràsda ’s nì mi cupa tea no cofaidh?”

“Tha sin glè mhath dhuibh ach chan eil tìde againn.” Chaidh aig Alasdair air fiamh-ghàire dhèanamh. ’S an uair sin thàinig rudeigin a-staigh air ’s choimhead e air Catrìona. Thuig i dè bha dol tro inntinn.

Chrath i ceann. “Cha tèid, Alasdair. Tha mise fuireach còmhla riut!” ars ise ’s chunnaic e nach biodh e gu feum sam bith fiachainn ri toirt oirre a h-inntinn atharrachadh.

“Bithidh sinn fada nur comain mi nì sibh mar a thuirt mi,” ars Alasdair. “Beannachd leibh an dràsda.”

Rug e air làimh air Catrìona a-rithis.

“Tha tìde ruith a-mach oirnn!” ars esan. “Chan urrainn dhuinn càil a dhèanamh ach a dhol gu aon-deug Aite Lochabar agus fuireach an sin gus an till am Pròbhaist. Cumaidh sinn ris na sràidean-cùil. Dòcha gum bi iad air na prìomh-shràidean a-nise!”

Bha ciaradh an fheasgair a’ tighinn air agus chuala iad fuaim hò-rò-gheallaidh a’ tighinn o thalla a’ bhaile agus an t-Sràid Aird.

Air dòigh bha sàmhchair nan sràidean gan dèanamh na bu ghealtaiche. Bha iad dol a thionndadh a-staigh gu Rathad Bhictoria nuair a thug rudeigin air Alasdair stad agus coimhead timcheall. Dh’fhàisg e làmh Catrìona. Bha dithis dhe na daoine aig Diack a’ tighinn a-nuas Rathad Bhictoria.

“Tha iad an seo!” rinn e seanais chruaidh. “Air d’ fhaicill! Air ais an rathad a thàinig sinn!”

Fhads a bha iad a’ ruith sìos Sràid na h-Eaglaise bha sùil aca a h-uile mionaid gun cluinneadh iad èigheach a’ dèanamh soilleir gun deach am faicinn. Aig a h-uile oisean bha Alasdair ga bhruthadh fhèin ris a’ bhalla agus a’ coimhead timcheall ann am fiabhrais gum faiceadh e na daoine aig Diack a’ ruith airson an gearradh dheth. Shaoil iad gun robh na casan aca dèanamh fuaim uabhasach air a’ chabhsair.

“Feumaidh sinn faighinn am-measg sluaigh!” ars Alasdair. “Nì sinn air talla a’ bhaile. Chan urrainn dhaibh buntainn ruinn ’s daoine eile timcheall.”

Ruith iad sìos Rathad Alma cho luath ’s b’ urrainn dhaibh a’ cur eagal a beatha air caillich bhochd a bha muigh air chuairt leis a’chù aice. Nuair sin chaidh iad sìos am frith-rathad a bha treòireachadh gu talla a’ bhaile.

Bha sguèir nan Camshronach làn dhaoine ach dh’ aithnich Alasdair fear dhe na daoine aig Diack na sheasamh air a’ chabhsair a deas air an Sguèir. Bha e coimhead sìos an t-Sràid Ard. Rinn iad air doras ann an taobh na talla shìos fòdhpa. Bha dà stiùbhart nan seasamh an sin a’ cumail air ais còmhlan de dheugaich. Sheall Alasdair dhaibh na ticeidean a thug Phil dha agus leig na stiùbhartan leotha bruthadh a-staigh.

Bha e am beachd a dhol sìos an trannsa gu cùl na stèids airson e-fhèin a dhèanamh aithnichte do mhuinntir ‘Clinker’ ach bha treud dhe na fans aca am beachd a’ cheart rud a dhèanamh. Bha stiùbhartan gam bruthadh air ais a dh’ ionnsaigh na talla.

“Thallaibh staigh air ais!” bha iad ag èigheach. “Chì sibh na balaich a-rithis!”

Chaidh Alasdair agus Catrìona a bhruthadh a-staigh dhan talla còmhla ri càch.

Bha an talla loma-làn. Shuas air an stèids bha an càirdean à ‘Clinker’ an sàs ann an

[TD 65]

òran. Bha Pete agus Smudge aig cùl na stèids a’ cluich na giotàraichean aca gu duineil agus a’ dèanamh eacarsaich ’s leum a chuireadh iongnadh air each fiadhaich. Bha Karl na shuidhe aig taobh na stèids ’s na h-uimhir de dh’ ionnstramaidean bualaidh air a bheulaibh ’s e gan slaiseadh gu h-eagalach le dà bhiora-droma. Ach ’s ann air Phil a bha sùilean an t-sluaigh.

Bha e na sheasamh aig beulaibh na stèids is grèim cho teann aige air a’ mhiocrofòn a bha e cumail ri bheul gun robh cùl nan rùdan aige a’ nochdadh geal. Bha e luasganaich bho thaobh gu taobh ’s a’ seinn mar dhuine ann an neul. Bha coltas fad-às air na sùilean aige. Bha an gluasad a bha e dèanamh a’ toirt air an fhalt aige a bhith crathadh mu cheann.

Air an ùrlar bha sluagh, a’ chuid bu mhotha dhiubh òg, a’ gluasad o thaobh gu taobh fo bhuaidh a’ chiùil, na gaoirdeanan aca a’ crathadh ’s na cinn aca ag aomadh. Cha robh na casan aca a’ gluasad mòran idir. Cha robh annta-san ach fòcas airson gluasad timcheall orra.

Ràinig an ceòl àirde uabhasach agus an uair sin thàinig an t-òran gu crìch am-measg èigheach is bualadh bhasan a lean greis mhòr.

Chrath an ceathrar a bha air an stèids ris an t-sluagh agus dh’fhàg iad an stèids ’s na fans aca fhathast ag èigheach.

Thàinig còmhlan-ciùil eile a-mach air an stèids a-nise, feadhainn le seacaidean tartain orra. Bha bocsaichean-ciùil aig dithis aca-san, shuidh fear aca aig a’ phiàno ach bha an treas fear a’ cur pàirt dhe na h-innealan bualaidh aig Karl gu feum. Thòisich iad air port-dhùbailte a chluich.

’S e dannsairean a bu shine a bha tighinn air an ùrlar a-nise. Fhads a bha e coimhead nan dannsairean thug Alasdair an aire do fhear na bu shine na a’ chuid bu mhotha dhe na dannsairean ’s aodann air a dhubhadh leis a’ ghrèin.

“An e fear de mhuinntir Diack a tha ann?” thuirt e ris fhèin. ’S e teicheadh a-mach às an talla a’ chiad rud a thàinig a-staigh air. Ach mhùch e an smaoin sin. Ged a b’ e fear dhe na daoine aig Diack a bhiodh ann, bha iad na bu shàbhailte far an robh iad am-measg an t-sluaigh.

Thug e sùil air uaireadair. Bha e naodh uairean. Cha bhitheadh Aonghas air gabhail fadachd gam feitheamh fhathast. An uair sin sheall e null rathad doras an talla a-rithis. Bha Aonghas na sheasamh an sin a’ coimhead an rathaid a bha iad. Bhiodh an coltas a bha air aodann Aonghais air innse dha gun robh rudeigin ceàrr ged nach biodh e air an fhear a bha air a chùlaibh fhaicinn idir. An sin anns an doras air cùlaibh Aonghais bha Cailean Stevenson.

Leig Alasdair às làmh Catrìona agus choisich e timcheall na talla a dh’ ionnsaigh Aonghais a’ bualadh air an rathad ann am pàirt dhe na dannsairean a bha leum mun cuairt, ach dh’fhairich e an làmh aice dol anns an làimh aige-san a-rithis.

“Dè tha cèarr, Aonghais?” dh’fhoighnich e, ach bha fhios aige dè ’m freagairt a gheibheadh e.

“Tha Màiri aca!” ars Aonghas ann an guth tùchanach. “Tha iad a’ ràdh gum marbh iad i mura tèid sinn air ais còmhla riutha!”

[TD 66]

“Faodaidh Catrìona fuireach?” ars Alasdair.

“Feumaidh ise tighinn cuideachd!” arsa Stevenson.

“Thig mi!” arsa Catrìona.

Thionndaidh Stevenson agus thòisich e air a dhol a-mach às an talla ’s Aonghas air a chùlaibh le càch gan leantainn. Bha Alasdair mar gun robh e gun fhaireachadh anns a’ bhodhaig ’s anns an inntinn aige. Bha e faireachadh a leithid de dh’ eu-dòchas ’s gun robh e cha mhòr a’ toirt faochaidh dha nach b’ urrainn dhan spiorad aige a dhol nas doimhne. Bha e mar nach b’ urrainn do dhuine beò an gnothaich a dhèanamh air Diack, gun robh cumhachdan neo-thalmhaidh aige ga dhèanamh na bu làidire na duine sam bith eile. Cha robh feum sam bith ann an bhith strì na b’ fhaide. Bha Catrìona coiseachd faisg air ’s grèim aice air a ghaoirdean le a dà làimh.

Dìreach nuair a bha iad a’ ruigheachd doras mòr na talla bhuail cuideigin ann an Alasdair ann an dòigh a thug air smaoineachadh gun robh an deoch air. Troimhe chèile ’s gun robh e dh’aithnich e fear an aodainn dhuinn a chunnaic e roimhe.

B’ fheudar do Alasdair a chumail air a chasan airson greiseag, ’s anns a’ ghreiseig sin,

“Càite bheil sibh a’ dol,” arsa an duine.

“Taigh Ghlinn Riabhaich! ars Alasdair ann an guth ìseal. “Innis do chuideigin!” Ach cha robh mòran dòchais aige gun innseadh. Aig an doras phut fear dhe na daoine aig Diack dhan dàrna taobh an duine ’s thàinig e gu stad ’s a dhruim ris a’ bhalla.

Dh’èigh e às deaghaidh Alasdair.

“Clann nan Gaidheal an guaillean a chèile!!”

Bha e cho coltach ri rud dh’èigheadh duine Gaidhealach ’s an deoch air ’s nach tug Alasdair an aire nach robh a’ bhruidheann aige a-nise mabach no manntach idir.

Bha bhan mhòr gam feitheamh leis an einsean air ghluasad. Nuair a chunnaic Alasdair i dh’fhairich e gun robh iad ga-rìribh air an latha chall. ’S i an aon tè thug dhan Chàrn Dhubh anns a’ mhadainn e. Dè rinn e on uair sin ach Aonghas agus Màiri agus Catrìona, gu h-àraidh, Aonghas is Màiri, a tharraing a-staigh ann an gnothach a chosgadh gu daor dhaibh?

Chaidh an cur a-staigh ann an cùl na bhan. Bha Alasdair agus Catrìona nan suidhe mu choinneamh Aonghais le Stevenson agus fear-gleidhidh eile eatorra agus doras-cùil na bhan. Cha tuirt Alasdair càil. Bha e coimhead air thoiseach air ’s a spiorad air a mùchadh gu tur.

Dh’fhàisg Catrìona a ghaoirdean.

“Tha sinn còmhla co-dhiù, a thasgaidh!” ars ise.

Ghabh e iongnadh cho treun ’s a bha i ’s dh’fhairich e nàire. Chuir e làmh air uachdar na làimhe aice-se air a ghaoirdean.

“Tha mi duilich, Aonghais!” ars esan. “’S e mise thug seo oribh!”

Thog Aonghas a cheann.

“Tha e ceart gu leòr, a bhalaich!” ars esan. “Rinn thusa a h-uile càil ceart. ’S e, ’s e dìreach gur e Màire a th’ ann!” Chrom a cheann a-rithist.

Agus an uair sin chuimhnich Alasdair air rudeigin. Chuimhnich e nach robh guth

[TD 67]

fear an aodainn dhuinn, mabach nuair a dh’èigh e ris.

Shìn e a làmh a-null gu Aonghas mar gun robh e fiachainn ri comhartachd a thoirt dha.

“Aonghais,” rinn e seanais, “Chunnaic mise fear anns an talla a dh’èigh rium, ‘Clann nan Gaidheal an guaillean a chèile!’”

“Co ris a bha e coltach?” dh’fhoighnich Aonghas.

“Aodann donn. Sùilean gorma.”

Dhùisg seòrsa de dhòchas ann an aodann Aonghais.

“Tormod Caimbeul!” ars esa. “Tha e ’n còmhnaidh a’ ràdh sin agus...”

“Jones! Cuir stad air bruidheann nam prìosanach!” arsa Stevenson.

Ghluais am fear-gleidhidh a-null gu far an robh Alasdair ’s bhuail e gu cruaidh anns an aodann e le làimh fhosgailte.

“Thrusdair!” dh’èigh Alasdair ris ’s e air a thogail.

“Alasdair!” Leig Catrìona sgairt aisde ’s Alasdair fiachainn ri èirigh ’s an duine togail a làimh a-rithis.

“Suidh sìos, Alasdair!” arsa Aonghas ann an guth socair. Bha smachd anns a’ ghuth aige ’s bha e air athharrachadh. Bha barrachd dòchais ann. Ach cha robh mòran dòchais aig Alasdair ’s an t-aodann brùite aige ri taobh na bhan. Ged rachadh Tormod Caimbeul dhan phoilis cinnteach nach toireadh iad èisdeachd dha. Bha Diack ro làidir air an son. Rinn e ’n gnothach orra, ’s nam b’ e càirdean Diack a bha anns a’phoilis rachadh esan a dhìth cuideachd. Bha na deòir a’ ruith sìos aghaidh ann an dorchadas na bhan. Cha b’ urrainn dha ach a bhith ’g ùrnaigh ris fhèin, “A Dhè, cuidich sinn! a Dhè, cuidich sinn!”

Cha robh air fhàgail de sholas anns an adhar ach aon srianag air falbh san taobh an iar nuair a chaidh iad tron gheata thurraideach aig Taigh Ghlinn Riabhaich ’s a ghreas a’ bhan suas dhan taigh mhòr.

[TD 68]

17 An Guaillean a Chèile

Bha e soilleir gun robh sùil aig muinntir an Taighe Mhòir riutha. Nuair a stad a’ bhan ’s i dèanamh fuaim air a’ ghreabhaill chitheadh Alasdair cuid dhe na fir-gleidhidh aig Diack nan seasamh timcheall air an lianaidh air beulaibh an Taighe Mhòir.

“A-mach!” dh’òrdaich Stevenson.

Nuair a thàinig Alasdair a-mach ’s a chasan caran rag an deaghaidh bhith na chrùban anns a’ bhan chunnaic e ’n luchd-coimhid eile. Shuas air a’ bhalconaidh os cionn an dorais mhòir bha Diack is fear dhen luchd-cuideachaidh air gach taobh dheth. Eadhon ann an deàrrsadh nan tuil-sholas chitheadh e gun robh coltas strèin is feirge air aodann Diack. Thàinig cnap-starra bho thaobh nach robh sùil aige ris agus cha robh seo a’ còrdadh ris idir. Uill, dh’fhaodadh e bhith toilichte nise, smaoinich Alasdair.

Dh’fhiach e ris fhèin a chumail dìreach. Cha robh e ’g iarraidh gum faiceadh Diack ’s a chuid thrusdairean gun robh an t-eagal air, ’s rug e air làimh air Catrìona airson an turas mu dheireadh smaoinich e.

“Bithidh gaol agam ort gu bràth, a thasgaidh!” thuirt e rithe mus do shlaod na fir-gleidhidh air falbh i a dh’ ionnsaigh an dorais.

Choimhead i air ais air ’s na deòir a’ sruthadh sìos a h-aodann.

“O, mo ghaol, mo ghaol!” Cha b’ urrainn dhi ’n còrr a ràdh.

“Uill, MhicRailt, tha thu faicinn gum bu dìomhain do chiùird!”

Bhruidhinn Diack air a shocair agus le tàir ach bha fearg anns a’ ghuth aige.

Nuair a choimhead e suas air Diack na sheasamh os an cionn...an duine seo a ghabh air fhèin gnothach a ghabhail ris a’ bheatha aca-san agus beatha mhìltean de dhaoine eile cuideachd, agus a bha dol gan dealbh a-rèir a thoil fhèin, a bha dol ga dhèanamh fhèin ’s a chuid chàirdean nam maighstirean air Alba is Sasainn dh’èirich fearg chruaidh ann an cridhe Alasdair.

Sheall e air Diack airson mionaid gun bhruidheann. Thuig e gun robh càch a’ faireachadh dràma anns a’ chòmhdhail seo eadar Diack ’s am fear a rinn gnothaichean cho doirbh dha. Bha a h-uile duine sàmhach nuair a sguir Diack a bhruidheann.

“Chan eil fhios agam dè rinn thu mar a tha thu,” ars Alasdair. Dh’fhairich e crith beag anns a’ ghuth aige ’s bha e ’n dòchas nach toireadh Diack an aire dha. “Cinnteach gun canadh dotairean-inntinn gu bheil thu dèanamh suas airson fàilingean air choreigin. Tha inntinn innleachdach agad, ceart gu leòr, ach chan eil thu ach mar leanabh a tha fìor olc is sgriosail. Chan eil annad aig a’ cheann thall ach tràill beag dhan olc, ’s cha chreid mi gum bi guth ort anns na leabhraichean eachdraidh. Thàinig eadhon an fheadhainn a b’ ainmeile dhe do sheòrsa gu crìch bhochd! Ach ’s dòcha gum faigh thu àite anns an t-seòmar-uamhannan aig Madame Toussaud!”

“Tha gu leòr an siud dhen chlamhan àrd-ghuthach!” arsa Diack. “Chosg sinn cus

[TD 69]

tìde ris! Cumaibh oirbh! Seallaidh mi-fhìn ris a’ ghnothach an turas seo!”

“Amadain bhochd!” dh’èigh Alasdair nuair a thòisich na fir-gleidhidh air a tharraing air falbh còmhla ri Aonghas. Thug e an aire do dhaoine dèanamh dà tholl le spaidean ann an oisean a’ ghàrraidh ’s bhris e mach ann am fallas. Bha Diack dol a dhèanamh follaiseach dhan luchd-leanmhainn aige dè dh’èireadh do dh’ fheadhainn a rachadh na aghaidh, ’s bha e deònach a bhith gabhail ealaimh ris a’chunnart gun tigeadh duine a choimhead air an son.

Bha Aonghas a’ strì gu cruaidh ris an fheadhainn a bha ga chumail.

“Màiri, Màiri, mo bhean!” bha e ’g èigheach.

“Tha i anns an taigh còmhla ris a’ Mhdn-uasal Ghrannd,” arsa Stevenson. “Bheil thu ’g iarraidh gum faiceadh i seo?”

Dh’fhàs Aonghas sàmhach an uair sin ’s thug na fir-gleidhidh a-null iad gu craoibh far an robh triùir no ceathrar dhe na fir-gleidhidh agus Mullins nam measg a’ feitheamh le gunnachan. “Sguad-losgaidh!” smaoinich Alasdair.

“Chan urrainn dhuinn ach Màiri ’s Catrìona fhàgail ann an làmhan an Tighearna,” thuirt e ri Aonghas, ach cha robh e faicinn dòigh air am fàgadh Diack iadsan beò nas motha.

“Tha mi duilich gun tug mi seo thu, a charaid!” ars esan ri Aonghas.

“Bha sinn sabaid an aghaidh an uilc,” arsa Aonghas ’s e gu tur aige fhèin a-nise. “’S e bàs duineil tha sin!”

“Fàgamaid sinn-fhìn ann an lamhan a’ Chruithear, Alasdair!”

Cheangail na fir-gleidhidh an làmhan ’s an casan.

Thog Diack a làmh.

“Nuair a chuireas mise sìos mo làmh loisgidh sibh!” ars esan.

Thog na fir-gleidhidh an gunnaichean gu ’n guaillean.

“Gum bàsaicheadh ar nàimhdean uile...” bha Diack a’ ràdh ach cha d’fhuair e na b’ fhaide. Leig e sgiamhail às.

Bhris duine le gùn-sgeadachaidh air a-mach tron uinneig air cùlaibh Diack, shad e ghaoirdeanan timcheall air agus leum e leis thairis air a’ bhalconaidh. Dh’fhairich Alasdair an sgleog leis an tàinig iad a-nuas.

An uair sin bha e mar gun d’fhuair deamhnan ifrinn a-mach.

Bha iad a’ cluinntinn fuaim ghunnaichean agus èigheach dhaoine ceithir-thimcheall orra.

Chuir Stevenson a làmhan ri amhaich ’s a shùilean a’ seasamh a-mach às a cheann. Chunnaic Alasdair an fhuil a’ brùchdadh a-mach eadar na corragan aige. Thàinig èigh thachte bhuaithe agus thuit e. Theich an sguad-losgaidh uile ach Mullins. Chrom esan air aon ghlùn ’s e coimhead timcheall.

“Sìos, Alasdair” dh’èigh Aonghas agus thilg iad iad fhèin nan laighe air an talamh, ’s iad a’ gabhail iongnaidh gun robh iad fhathast beò.

Os cionn a h-uile fuaim eile bha pìobaire cluich Spaidsearachd Chloinn Chaimbeuil”.

Bha muinntir Diack a’ ruith air a h-uile rathad ach thionndaidh Mullins gu far an robh

[TD 70]

Alasdair agus Aonghas nan laighe.

“Tha e dol a chur às dhuinn!” smaoinich Alasdair ’s e strì gu dìomhain ris na ròpan a bha ga cheangal.

Thog Mullins an gunna.

Thàinig fear na ruith a dh’ionnsaigh Mullins agus loisg e air. Thuit Mullins air a bheul fodha air an talamh.

Bha an duine a’ cromadh os cionn Alasdair a-nise ’s e gearradh nan ròpan.

“Clann nan Gaidheal an guaillean a chèile!” ars esan ’s gàire air aodann.

Bha gàire air aodann Aonghais cuideachd.

“’S mi bha gabhail fadachd nach robh thu tighinn, a Thormoid!” ars esan. Thionndaidh Aonghas ri Alasdair fhads a bha Tormod a’ gearradh nan cuibhrichean aige fhèin.

“An t-Ard-Inspector Tormod Caimbeul!” ars esan.

“Tha mi toilichte gun tàinig sinn ann an àm!” arsa Tormod, ach chan eil fhiosam an robh peilear ann cruaidh gu leòr airson a dhol tro chraiceann tiugh an fhir seo!” Rinn e sùil bheag ri Alasdair, ’s e cuideachadh Aonghais air a chasan.

Ruith Alasdair a-null gu far an robh Catrìona air a glùinean ri taobh an dithis a bha nan laighe air an talamh fon bhalconaidh.

Bha làmh aig polasman air a gualainn, ’s bha i caoineadh.

Chunnaic Alasdair gur e ’n Granndach a bha na shìneadh ri taobh Diack.

“Bheil e...?” thòisich Alasdair.

Chrath am polasman a cheann.

“Tha Mgr Grannd beò. Tha ghaoirdean briste. Sin uile. Tha Diack marbh. Bhuail a cheann air na clachan a tha ri oir nan leapannan fhlùraichean!”

Choimhead Alasdair sìos air far an robh ’n corp aig Diack na laighe gu truagh coltach ri dola air a briseadh. Bha e duilich a chreidsinn gum b’ e seo am fear a sgap am puinnsean aige cho fads ’s a thàinig cho faisg air crìch a chur orra uile.

Chuir e làmhan mu ghuaillean Catrìona ’s air a shocair chuidich e air a casan i.

“O, Alasdair!” Cha b’ urrainn dhi bruidheann. Bha an còineadh a bha oirre leis an fhaochadh a’ creathnachadh a cuirp uile.

“Tha h-uile càil ceart gu leòr a-nise, thasgaidh!” ars esan. “Tha ’n trom-laighe ud seachad!”

Chuir cuideigin a làmh air a ghaoirdean. ’S e an t-Ard-Inspector Caimbeul a bha ann.

“Tha mi ’n dòchas nach eil thu ro sgìth, a bhalaich,” ars esan. “Bu thoigh leam gun tigeadh tu gu Glaschu còmhla rium a-nochd. Tha tòrr cheistean againn dhut!”

Rinn Alasdair gàire.

“Sgìth!” arsa esan. “Dhèanainn cadal airson mìos, ach thig mi còmhla ruibh!”

“Shin thu, laochain! Faodaidh tu cadal anns a’ chàr.”

“Ach Catrìona!” thòisich Alasdair.

“Faodaidh i tighinn dhachaigh còmhla rium fhìn ’s ri Aonghas!”

’S e Màiri a bha bruidheann.

“Chan eil mi tuigsinn fhathast co mu dheidhinn a tha an ùpraid gun tlachd seo, ach

[TD 71]

faithnichidh mi gu bheil a’ chaileag seo air a claoidh.”

“Bithidh sin glan!” thuirt an Caimbeulach. “Chuir mi a dh’ iarraidh ambulance airson Mgr Grannd a thoirt dhan ospadal anns a’ Ghearasdan. Bithidh e ceart gu leòr an sin a-nochd. ’S feumaidh sibh mo leisgeal a ghabhail. Bithidh geàrd air-san agus oirbh-se cuideachd gus a bheil sinn cinnteach gu bheil na trusdairean ud uile againn sa’ phrìosan!”

“Aon rud eile,” arsa Alasdair. “Feumaidh mi fònadh dhachaigh neo thèid mo mhàthair às a ciall ma chluinneas i mu dheidhinn seo!”

An deaghaidh làimhe anns a’ chàr a’ dol sìos gu Glaschu dh’fhoighnich Alasdair dhen Ard-Inspector ciamar a fhuair e mach mu dhèidhinn Diack ’s a chuideachd.

“Bha sùil air a bhith againn air Diack airson greis,” ars esan. “Bha fhios againn gun robh taobh aige ris na faisistich ach, a-rèir coltais, cha robh càil mì-laghail anns na gnothaichean airgid no na gnothaichean poiliticeach ris an robh e.

“Nuair sin thug gille comasach ann an CID Ghlaschu an aire gun robh ceangal air choreigin eadar na h-àiteachan far an robh gnothach airgid aig Diack agus gnìomhairean mì-laghail dhe gach seòrsa a bha gabhail àite.

“Dh’innis sinn seo dhan phoilis ann an Lunnainn ach chan èisdeadh iad ruinn. Bha càirdean aig Diack ann an ionadan àrda ’s bha iad ga dhìon. Cha chreid mi nach bi fear no dhà a tha gu math àrd an dràsda dol a thuiteam gu math ìseal ann an latha no dhà!

“Co-dhiù, chuala mi gun do thog thusa teagamh mu dheidhinn bàs Dhonnchaidh MhicPhàil agus thog sin teagamh nam inntinn mu dheidhinn bàs a’ ghille a bha anns an obair romhad. Bha mi air a bhith teagmhach mu dheidhinn an t-Seàirdeint MhicCoinnich airson greis mhath ged nach robh smaointinn aig mo liagh air sin. Nuair sin chaidh do charaid Teàrlach MacArtair leis an sgeulachd aige gu poilis Ghlaschu an dè ’s fhuair e èisdeachd na b’ fheàrr na bha sùil aige ris.

Bha sinn a’ fiachainn ri grèim fhaighinn ort ach bha iad ceum air thoiseach oirnn fad an t-siubhail gus a-nochd. Nuair a chunnaic mi thu-fhèin ’s Aonghas anns a’ Ghearasdan thuig mi ciamar a bha cùisean a’ dol. Chuir mi dh’ iarraidh sguad nan gunnaichean an uair sin, ach rinn mi mearachd. Bha barrachd dhiùbh-san ann na bha dùil agam. Bha eagal mo bheatha orm nach bitheamaid ann an àm. Ach taing don Fhreasdal chaidh againn air. Chluich sinn an t-seann chleas orra, a’ losgadh o gach taobh leis a’ bheagan dhaoine a bha againn agus le Mìcheil air a’ phìob chuir sinn ruaig orra. Ach mura b’ e thu-fhèin agus Aonghas cha robh an gnothach air tighinn gu ceann cho luath.

“Cha robh annam-sa ach a’ ghlaoic a thachair air a’ chùis air iomrall!” ars Alasdair.

“Gu dearbh chan e sin a bha annad. Chan eil fhios dè ’m milleadh a bha Diack air a dhèanamh nan robh e air faighinn leis mòran na b’ fhaide! Taing do Dhia gun do thionndaidh cùisean a-mach mar a rinn iad. Ach cia meud duine anns an rìoghachd a tha thu smaoineachadh a bha air a bhith cho seasmhach riutsa anns a’ ghnothach?”

“Tha e glè mhath dhuibhse sin a ràdh,” ars Alasdair, “ach bha adhbhar agamsa air a shon!”

“Tha fhios agam mun las agad,” ars an Caimbeulach. “’S tu bha dìleas dhi agus, a-rèir coltais, tha i airidh air!”

[TD 72]

Dh’fhairich Alasdair an cadal a’ faighinn làmh-an-uachdair air.

“Tha mi uabhasach sgìth!” ars esan.

’S e an rud mu dheireadh air an robh e mothachail an Caimbeulach a’ cur ruga mu ghlùinean.

[TD 73]

18 Deireadh Gnothaich

Seachdain an deaghaidh sin bha Alasdair còmhla ri Catrìona ’s an Granndach na sheasamh anns an oifis fhalaimh aig “Taigh-Foillseachaidh Alba”.

Bha mòran rudan air tachairt bhon chaidh e Ghlashcu còmhla ris an Ard-Inspector Caimbeul. An deaghaidh uair a thìde no dhà de chadal fhaighinn ann an taigh-òsda chaidh a cheasnachadh le poilis Ghlaschu agus am feasgar sin fhèin chaidh a chur air plèan gu Lunnainn far an do choinnich e ri oifigearan à Roinn na Dachaigh agus Gàrradh Alba.

Anns na lathaichean an deaghaidh sin chaidh iomadach duine cudthromach, nam measg feadhainn gu math àrd anns an arm agus anns an t-seirbhis shìobhalta a chur an làimh. Chaidh iarraidh air na pàipearan-naidheachd gun chus othail a dhèanamh mun chùis airson math dìon na rìoghachd, ach bha feadhainn aca dhen bharail gun robhas a’ fiachainn ri mì-chùram agus neo-èifeachd, a bharrachd air ainmean cuid dhe na daoine mòra a bha ceangailte ris a’ ghnothach, a chumail am falach, agus ged nach tàinig an sgeulachd uile a-mach fhuair Alasdair a-mach gu robh ainm fhèin gu math iomraiteach anns an dùthaich. Fhuair e e-fhèin a’ bruidheann air an rèidio ’s air telebhisean agus fhuair e mach cuideachd nach robh e ro dhiùid roimh na daoine mòra a thachair ris ann an Lunnainn. Bha na thàinig e troimhe air a dhèanamh na bu chinntiche às fhèin na bha e roimhe sin.

Ach fad na tìde bha fadachd air gus am faigheadh e air ais dhan taobh tuath ’s gu Catrìona. Dh’fhòn e ga h-ionnsaigh às an taigh-òsda aige ann an Lunnainn. Bha i nise air ais còmhla ri bràthair a h-athar ann an Glaschu.

“Hallo, thasgaidh!” ars esan.

“Hallo, Alasdair. Bha an guth aice blàtha agus càirdeil. “Is math a bhith bruidheann riut.” Ach an uair sin thàinig an deamhain air ais anns a’ ghuth aice.

“Tha mi faireachadh gu math mòr asam fhìn a bhith bruidheann ri fear cho ainmeil ’s e còmhnaidh am-measg boireannaich bhrèagha Lunnainn! ars ise.

“’S e ’n rud e,” ars Alasdair, “nach eil a thùr agam a nì feum dhe na cothroman. Bha mi cho gòrach ’s gun do ghabh mi nòisean de dh’ aon tè bhig ann an Glaschu ’s tha sin gam chumail o chàch.”

Rinn i gàire. “S mise tha toilichte sin a chluinntinn!” ars ise. “Cuine a tha mi dol gad fhaicinn a-rithist?”

“An ath-oidhche, tha mi ’n dòchas,” ars esan.

Bha Catrìona aig port-adhair Ghlaschu ga choinneachadh am feasgar an deaghaidh sin. Bha a bilean ’s a craiceann blàth.

“O, Alasdair, tha mi cho toilichte d’ fhaicinn.” Leig i osna thoileachais aisde ’s dh’fhàisg i na làmhan aige. An uair sin rinn i gàire.

“Tha mi ’n dòchas gum bi barrachd is uair a thìde no dhà againn còmhla ri chèile

[TD 74]

an turas seo!”

Tharraing Alasdair nas tinne ri ghualainn i.

“Cha leig mi le duine do thoirt bhuam a-nise” ars esan. “Feumaidh tu tighinn còmhla rium dhan Eilean a dh’ aithghearr a choinneachadh ri mo phàrantan. Dh’fhòn mi gu mo mhàthair an raoir agus tha i air bhioran airson d’fhaicinn!”

“Bu thoigh leam sin! ’S tha fhios agam nach cuir e càil air Uisdean a bhith air fhàgail leis fhein a-nise!”

“Ciamar a tha e?” ars Alasdair.

“Gu math nas fheàrr! Tha e air cur roimhe gu daingeann gu feum thu fuireach còmhla ruinn fhads a tha thu ann an Glaschu ’s mar sin chan urrainn dhut teicheadh orm!” Rinn i gàire a-rithist. Nuair sin thuirt i. “Chaidh a mholadh leis a’ phoilis airson na beatha agad fhèin ’s aig Aonghas a shàbhaladh ach cha ghabh e ri sin idir. Tha e ràdh gur e choire-san a tha ann gun d’fhuair sibh sibh fhèin anns a’ chunnart anns an robh sibh!”

“Chan eil sin ceart!” ars Alasdair. “Rinn e dhìcheall airson rabhadh a thoirt dhomh! ’S tusa bu choireach gun robh mise air mo tharraing a-staigh anns a’ ghnothach, agus tha mi toilichte airson sin!”

Bha Uisdean Grannd fhathast a’ coimhead bàn ’s bha ghaoirdean air a ceangal suas ach rug e air làimh air Alasdair ann an dòigh air leth càirdeil.

“Tha mi uabhasach toilichte tachairt riut a-rithist, a bhalaich!” ars esan. “Cha dhèan mi sgeulachd fhada dheth, ach mura b’ e cho treun ’s cho seasmhach ’s a bha thusa bha gnothaichean air a dhol gu math fada ceàrr dhuinne ’s do iomadach duine eile cuideachd!”

“Mura b’ e sibhse, Mhgr Ghrannd,” ars Alasdair, “bhithinn fhèin agus Aonghas marbh!”

“Uill, tha mi toilichte gun deach agam air rudeigin feumail a dhèanamh!” Airson a’ chiad uair chunnaic Alasdair lasadh dhen deamhain anns na sùilean aige ’s chunnaic e cho coltach ’s a bha e-fhèin is Catrìona ri chèile. “Tha mi cinnteach gun aontaicheadh Catrìona gur e rud feumail a bha sin! Agus a-nise, ’ille cha chùm sinn nas fhaide bho do bhiadh thu. Tha a h-uile càil deiseil aig Catrìona. Feumaidh gu bheil an t-acras mòr ort!”

An deaghaidh na dìnnearach ’s iad a’ gabhail an cofaidh, thionndaidh Catrìona ris a’ Ghranndach.

“An innis mi do Alasdair dè bha sibh a’ cur romhaibh, no am fàg mi agaibhse ri innse e?”

“’S fheàrr dhut fhèin innse dha,” ars esan le fiamh-ghàire.

Thionndaidh Catrìona ri Alasdair.

“Bu thoigh le Uisdean gun d’ rachadh tu còmhla ris anns a’ chompanaidh ùr a tha e dol a thòiseachadh an àite ‘Taigh-Foillseachaidh Alba’. Dè chanadh tu ri sin, Alasdair?”

“Dè chanadh duine sam bith ris? tha mi fada nur comain, a Mhgr Ghrannd. Tha mi

[TD 75]

’n dòchas gum bi mi gu feum dhuibh.”

“Tha fhios agam gum bi thu sin, Alasdair, ’s tha mi smaoineachadh gum bu chòir dhut a-nise m’ ainm fhìn a thoirt orm agus ’s e sin ‘Uisdean’! A bharrachd air sin, ’s e fìor dhroch thòiseachadh a fhuair thu ann am foillseachadh leabhraichean, obair cho tlachdmhor ’s a tha air thalamh, ’s tha mi smaoineachadh gun còrd i riut!”

“Còrdaidh gu dearbh!” ars Alasdair.

Greiseag an deaghaidh sin thuirt Catrìona.

“Bha fhios agam gun do dhìochuimhnich mi rudeigin! Dh’fhòn mi gu Màiri Dhòmhnallach an raoir ’s bha i ’g innse dhomh gu bheil Aonghas air a bhith air rèidio ’s air telebhisean na h-uiread a thursan a-nise ’s gu bheil e còrdadh glan ris!

“Tha e dol a dhèanamh sreath phrògraman mu obair nàdair air an rèidio!”

Rinn Alasdair gàire. “’S e Aonghas am balach! Feumaidh sinn tadhal orra air ar rathad air ais on Eilean.”

An uair a bha iad nan seasamh anns an oifis fhalaimh an ath latha dh’fhosgail an doras agus thàinig Mgr Fulton a-staigh. Bha e coimhead cho gruamach ’s a bha e riamh.

“O, ’s e sibhse th’ ann, a Mhgr Ghrannd is a’ Mhdn-uasal Ghrannd ’s Mgr MacRailt. Tha e math duine ’s aithne dhut fhaicinn. Tha an t-àite cho sàmhach a-nise on dh’fhalbh na poilis le uimhir dhen luchd-obrach!”

“Na gabhadh sibhse dragh dheth!” ars Uisdean. “Tha sinn dol a thòiseachadh a-rithist agus bu mhath leinn nam fanadh sibhse còmhla ruinn!”

Thàinig beothachadh ann an aodann Fulton.

“Mòran taing dhuibh, a Mhgr Ghrannd,” ars esan. “Nì mi mo dhìcheall ur cuideachadh anns a h-uile dòigh as urrainn dhomh!”

“Tha fhios agam air sin, a Mhgr Fulton.” Bha dòchas anns a’ ghuth aig Uisdean. “Cha bhi sinn fada faighinn na companaidh air a casan a-rithist!”

Chaidh Alasdair agus Catrìona a-staigh gu fear dhe na rumannan beaga.

“Uill, a thasgaidh,” ars esan rithe. “Tha Uisdean ceart gu leòr a-nise.”

“Tha sinn le chèile ceart gu leòr a-nise, m’ eudail, agus ’s tusa ’s coireach airson sin!”

Dh’fhairich Alasdair blàths mu chridhe ’s e coimhead sìos oirre. Bha spot de dhust air a gruaidh a thàinig à àiteigin.

Shuath e le naipicinn e.

“Dè tha ceàrr?” ars ise.

Rinn e gàire.

“Chan eil ach leisgeul airson buntainn riut.”

“Bheil fhios agad” ars esan a’ cur a làmhan air a guaillean, “tha thu dol an Eilean a-màireach a choinneachadh ri mo phàrantan ’s cha tuirt thu fhathast co-dhiù phòsas tu mi gus nach pòs!”

“Cha do chuir thu cheist orm!”

“Am pòs thu mi, ghaol mo chridhe?” ars esan.

Bha gàire air a h-aghaidh ’s bha na sùilean aice blàth.

“Tha mi uabhasach toilichte gun do dh’iarr thu orm do phòsadh, Alasdair,” thuirt

[TD 76]

i, “oir b’ fheàrr leam sin a dhèanamh na rud sam bith eile air thalamh!”

Cha tuirt Alasdair càil ach tharraing e g’ a ionnsaigh fhèin i ’s phòg e ’n t-àite air a gruaidh far an robh an spot dubh air a bhith.
